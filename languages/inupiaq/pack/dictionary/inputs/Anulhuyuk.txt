Aŋułhuyuk



Iññugguuq ukuak (ii) nuliaġiik, nunami, (ii) nunami sumi taimma, kuugmi. Iñuusaġataġniqsuk.
(Iñuusaġataġaqtutkii tavra.)
Aa. Iñuuniaġniqsuk tavra nuliaġiik.
(Nuliaġiiksinnamik tavra iñuusaġataġaqtuk qaŋapak.)
Suqpaniitilaaŋak nalugiga. (ii)

Tavra iñuuniaqhutik kiisaimma aġnaat, immakii, siŋaiyauniqpuq.
(Tavraukuak kisimik.)
Kisimik, (yaa) iñuitchuq.
(Iñuitchuq.)
Tavra nuliaġiik kisimik, umialignik piñaiḷutaitchuk.
(Siḷallimignik piñaiḷutaiññiqsuk.)
(Ii, aanġuaksraqsiuġaluaġaa.)
aanġuaksraqsiuġaluaġaa.  Tavra tainna kipiġniuqhuni, kiisaimma, qargiqsuqhutiglukiimmaukuak piraġniqsuk (ii) nuliaġiik, nunamiukkii tasamma sunik qargiuranik iñuuniaġuuruk. (ii) Iḷaanni qargim aqiaġuani uyaġaurak qaummaqsipkaaqsigik.
(Yaa, aqiaġumiumik kipiġniutchaktuq.) Qaummaqsipkaġaluaġik igniġmun, igagaluaġik, naqtulaitchuk.
(Naqtulaitchuk.)
Naqtulaitchuk. (Aḷakkaa) Tavra kipiqqutigilaġataaqsigik naqtulaitkaluaġmagnik (ii) uunaqsipkaġaluaqamigik, qaummaqsipkaġaluaqamigik, qaummaqsimauraqtuak tainna, kiisaimmaa taimma, Ii. Iñuuniaqtuk tavra. Iñuuniaqhutik tainna kiisaimmaa iġñisuliġataqpukkiimma (yaiy) aġnaat. (yaiy)
(Tavraukuak  nutaġaurumiglu iñuiḷamiiligiññiqsuk.)
Ii. Tavra iġñiruq aŋunmik (Aŋunmik, qanusiulaġataġisiḷgitchuq.)
Tavra iñuuniaqtut tainna. (ii)

Tavra iġñimman aġnaqtiŋ aŋutim uuma aanġuaksraŋanik kipiġiaqsiruq.
(Ii, aanġuluuraksraŋanik.)
Ii. Aanġurriġukługu kipiġniuġaqsiḷgitchuq uvva.  Tavra aŋuniaqami, avani kukiḷukami, sunaimma aanġuaksrauyumiñaqtuaq isummatigigaluaġaġigaa, aanġulliḷaiñmivḷugulu tainna iġñi pigaa, aanġurriutiaqsivak iġñimiñun.
(Aanġurriutilaġataġik tavra.)
Tavrauna aniqqammiuraq uvva aanġurriaqsigaa, (ii) iipkaqtiġik (Aḷakkaa.)
quammaqsiŋammiruak (araa) suŋiñmiuq. (ha,ha) Uutitchaġaluagaa suŋitchuq.

Tavrakii iñuuniaqhutiŋ tainna ... Pisuqsiñasuaqtuaġuurutkiimakua unipkaat tamarra.
(Qanuŋisaniktiqtukkii tavra.)
Ii. Iñuuruq tavra.  Kiisaimmauna pirraġiksiuraaqsivuq. (ii) Tavra piḷḷasiuraġmatkii ... Pisiksiġauraisiñŋiḷgitkaaptakii (aa) aapaŋata.
(Nukatpiaqrukkii pisiksiġauraqaġuuruq.)
Tamarra tainna iñuguqtuaqhuni tainna. Suiḷḷiuŋitchut ukua, suiḷḷiuŋiññamikkiuvvaukuak iñuiḷaamiittuk ukuak. (aa) Susuksiuniaŋitchut iñuich, aġrutaitchut iñugnik.
(Iñuich niqaiġutchaŋitkaich.)
Tavra iñuuyugaqtut tainna, tavra una iġñiŋak agliñasuaqtuaqtuġlikii. (ii) Iñuguqtuq tavra. 
(Iñuguqtuq.)
Kiisaimmauna aŋuniurallasivuq, (ii) qargiġñiallasivuq. Qargiġñiaġaluaqami, niġrutipianun piḷḷasiruq.  Aapaŋatakiimma urriqsuutivlugu, suvlugu.
(Aa, iḷimiñik piŋitchuq.)

Immakii aullatiŋiñŋiḷgitkaa. Aullarriqaġnaġuurukkii tavra. (aa) Maliġuutillasiruni maliġuutiniatagnaġuuruq.  Imma tainna qanuqiñŋitchuq, iḷisaqtuq aapamiñiñ.
(Natchigñaqtuq.)
Tavra tainna iñuuniaqhutiŋ aŋuniallasivḷuni.  Aŋuniallasikamikii aapani aŋuniaqtisuŋaiññaŋaiḷigitkaa.
(Ii, aŋusuġaluaqtuq.)

Tavra tainna iñuuniaġaluaqami, aŋuniaġaluaqami, nukatpiaquna aliatchaksaġataaqsiḷgitchukkii.  Tavra (ii) aliatchaguuruq.
(Ii, iġñiŋak.)
Iġñiŋak (ii) iḷisimasuliġataaqsiruq una iñugnik, akimma sumi, ukua kisimiŋ iñuuŋisilaaqtikkiuvva iḷisimavlugu.
(Tavra, tamaaŋŋaġruiññak...)
Tamaaŋŋaġruiññaq ukuak iñuguŋaiñmagnik. (ii) Nalunigaluaqtuk iñugnik.  Iñuksiuġuni isummiaqsiruq.
(Isummiġataqtuq.)
Tavra isummiqami ... Aŋayuqaagnikiimma kiliktuaqługigḷuunniiqanuq. (ii) Ukiaġmi aullaġataġniqsuq, iñuksiuqsaqhuni.
(Iñuksiuqsaġataaqsiruq, yaiy.)
Suva taimma, appamiñun, aapaŋata iñugnik uqaqtilaaŋanik alapiŋaaġniġiġa una uvva. (ii) Iḷimisulluunnii aullaġataġugnaqtuq.
(Tavrakii isumaqaqtukkii.)
Iñuksiuqsaġataaqsiruq.
Kuugmikkun aullaġataqtuq.
(Anisaanmun.)
Nunamiñ kiuvva.
(Aa nunami uvvaukua.)
Nunami uvvaukua. Iñuguqtuq una nunami.
(Nunami, taġiugiḷaami.)
Ii, sumik naluruq. Taġiumik naluruq. (Tavra.) Anisaanmun aullaġataqtuq, (Anisaaqsaġataaqsiruq.)
kuuk saġvaqtuaq tuvraqługu Tavra anisaaqhuni, igliqhuni tainna, nullaqtaqhuni, iglauvluni... Upinġaami sumi taimma piva, ukiumiḷuunnii.
(Tavra anisaaqsaġataqtuq una.)
Ii, anisaaqtuq kuukun. 
Anisaaqhuni tainna, kiisaimmaa taimma pituġaġataqpuq taġiumun.
(Yaiy taġirrirchuquna.)
Taġirritchuq. (Araqhaa.) Taġirriññami, tavra, uanmun aullaġataqtuq.  Ualiñġagutkiimma piñiqsuq. (ii) Uanmun aullaqtuq.
(Isumamigun, tavra.)
Isumamigun, isumani maliktuaġaa. (Urriqsuurraitchuq. Isumanikii tavra maliksaġataġaa.)
Ii, isumani maliksaġataġaa.
Tainna siñaagun igliqhuni, uanmun, qanutun taimma igliqtigivluni, qatchiraaq amna sivunaġani, immam siñaani, tautugataaqsigaa.
(Qatchiraaq.)
Qatchiraaq.
(Sunapta taimma.)
Avva, ammaamana iglu suna, pisugnaqtuq.
(Isumaaqsiruq.)
Ii, (yaiy)

Tainna igliqhuni qallimmauŋ, ikiġġaqaġmatun irruiññaaqsiruq igña.
(Yaa, savaŋaniqsuq.)
Savaŋaniqsuq amma, iñuich savaaġiniġaat.
(Qatchiraakkaluaq.)
Taimma tainna tuŋaaġivlugukiitavra, tikirruiññaġaa. (ii) Taimma siḷatŋiqamiuŋ, siḷataani tamaani piraġaaġaqsiruq. (ii) Tamarramakua niġruit, tamaani napigiññaqtat tamarra. Tamarra, sut taimma. (ii) Niġrutikkaluat.
(Nigrutikkaluat navluqsiññaqtat.)
Navluqsiññaqtat.
(Yaa, araqhaa. Pipqaqtaŋiñmiut.)

Tamaani piraġaaqtillugu, kiisaimmaa iñuk aniḷġataqpuq.
(Iñuqaġniqsuq.)
Ii, aġnaq una. (aġnaq una) Aġnasaktaq kiuvva. (araa!) (ha, ha) Aġnasaktaq una. (araa) Araa, piqpagiaqsisugaa tautiksaqługulu.
(Ii, kaviuġiaqsigaa.)
Aa, itqutisuaqsigaa. (ii) Igligiaqsigaa uvva. (aa) Araa, ilaaniñ aŋisaktaqtuq unauvva aġnaq.
(Aġnalaġluaq.)
Aġnalaġluaq aŋiruq.
(Aŋiruq, araa.)

Iñuŋuluuraġuqsugauq, piayaaġuqsugauq ilaa.

(Uvvauna qatqiñŋagalauġmiruaġli.)
Ii, igligivlugu taavruma itqutigaa. (Itqutigaa.)

Tavrani itkaqsiruq upinġaapak. Kisimġiuġniqsuġġuuq una.
(Kisimġiuġniqsuuq?)
Ii. (Aḷakkaa.) Uqautiaqsigaa uvva aŋutaat immagguuq, aŋuniaġiaŋaruaq aiŋaitchuq.
(Aiŋaitchuuq?) Ii. (Aḷakkaa.)
Upinġaapak tavraniitkaqsiruq.
(Niġiugigaak.)
Uvvaliqauna atchiqľugu pikkaŋaa aapaŋata taamna.
(Aapaŋataa?)
Ii. (ii) Tavrani, pikamiuŋ, aanġurriqamiuŋ atchiqľugulu pikkaŋaa. Aŋułhuyugmik.
(Aŋułhuyugmiik?)
Ii, Aŋułhuyugguuq una.
(Anułhuyuk, ii.)
Uvva atqa minitchaġaluaġniġiga. (ii)

Aŋułhuyuk una.
(Aakkaktuq iñusugrugmik.)
Aakkaktuq. Tavraniitkaqsiruq upinġaapak.
(Upinġautilġataġmimmatiŋ.)
Upinġaaguniqsuq kiuvva tavruŋa tikiñman. (ii) Aŋutaat uvva aullaŋaniqsuq taavruma.
(Aŋuniaġiaġniqsuq.)
Ii, aŋuniaġiaġniqsuq. Imma niġiunaqsiaqsimman uqautigaa, sammagguuq taġiumiñ unaŋŋa iñukpalliġuuruq aikami aŋutaat.
(Araa, tagiumiñ samaŋŋa.)
Ii.
(Iiqinii.)
Iñukpasugmun unauvva iññiññiqsuq. Iñukpasuugnun.
(Iñukpasuugnun iññiḷġataqtuq.)

Tavra tavrani iñuuniaqhuni tainna... Siññaqturuq una taamna aġnaq.
(Siññaqturuq.)
Siññaqturuq. Siñiksaġataqami qakugun taimma itiġuni. Alianniuġaluaġaqtuq imma taamna iñukuluuraq, mikimmivḷuniḷu.
(Uvvakiuna aŋutiŋŋuŋagaluaġmiruaġli.)
Uvva una nukatpiakkaluaq.
(Nukatpiakkaluaq, sumik naksaluutaiŋagaluaqtuġli samma.)
Tavrani tavra tukkugiksiłługu tainna piqpagivlugu taavruma, aullalaitchuq. Tainna aŋurriŋ imma qaiñiaġnimmauŋ, aniiqsuaqami tatqaani, taunuŋa qiñiġaluaġaqtuq. Taunaŋŋamiñ iñukpalliġñuaġnimmauŋ, iñukpalliḷaitchuq. (ii) Kiisaimma taimma iḷaanni qiñiqtualigisiḷḷugu, samna tasamaŋŋa nalunaiġataġniqpuq.
(Nalunaiġataqtuq.)
Tavrakii quliutigaa (ii) aakaaluni Suniuma.
(Iññirviñi.)
Iññirviñi.

Immaliqaa tavrani aiŋaiñŋaan, iḷaanni siñikkalualgiñman imma, aġnaq taamna, nivaġalavluni siñikkalualgiñman, aŋun taamna piyumitchagataġniqsuq. (ii) Aġnakkiuvva. (ha, ha)
Aa. Aŋun piyumitchalaiññiaŋitchuq aġnanun.  Naaggagguuq tavra, paasaġniaqługu kataksugauq.
(Iḷakkaa.)
Siñigmipkaqługu kataksugauq. Tavrakii tamaani qakimaniuraqłuni piiḷḷaiġmivḷuniḷu piruaq, mayullaiqsuq. (ha, ha) Kiisaimmaa itiġataġniqpuq. (ii) Itiġataqamiasiitavra suagaqsigaa, (ii) innasiġatqiquŋľľugu. Qunuvlugu, salummaqługu aġnam taavsruma. 
(Siġḷuamun kataktuq.)
Siġḷuamun kataktuq. Tavraasii susatqiŋiḷḷugu.
(Tatamittukkii.)
Ii.
Tavra tainna tavraniitillugu aŋutaat aiḷaġataġmivḷuniḷu. (ii) Tavragguuq ipiġaaqtuaqhuni aŋuniaġaġniqsuq upinġaami. Niġrutit qanusipayaat nuviugaqługich tainna, aliġmik. (Araa.) Kalitaaqługich, aasii aggisivḷugich. Qanusipayaanik. Tavragguuq niġrutinik aggirrivḷuni airaqtuq.
(Iñusaktaq una.)
Iñusaktakkii. Tavra.
(Maannakii aŋiruq.)
Aa, aŋutaukami maanna aŋiruq. (Aa.)

Tavraniitkaluaqamiasii tavra, ukiaksraġman, ukiuġman kii, tavraŋŋa aullalgitchuq uanmun.
(Uanmun.)
Aŋułhuyuk.
(Uanmun aasii.)
Ii.
(Aŋayuqaaksraġaluagni taimma.)
Nayuġaluaqamigik, tukkuġiiñŋitkaluaġmiuq.  Aliakkiutivlugikkiimma, aŋivaitkaluaġmagnik.
(Nutkatpiaguvlunikiuvva piuq.)
Ii.
(Isumaqaqtuq imma iñugnik.)
Iñugnun imma kasuutisuktuq, qanutchiñun, iḷauraamiñun, inna iḷaqatiimiñun. (ii) Aŋigivaľľugik taapkuak pisugnaġik. Tukkuġliuqtiñŋitkaluaġmigaak, tukkuġiksitkaluaġaak taapkuak.
(Araakii aŋivaitchuk, ilimik unniimma araa.)
Tainna igliqtuaqhuni uanmun, (Aisaqsauraŋitchuq.)
Aŋułhuyuk, (ii), aiñmun piñiaŋitchuq.
(Aŋułhuyuk.)
Aŋułhuyuk.
(Piñirriqsuq.)
Iñugnun tikiḷġataaqsiḷgitchuq.
(Tikiḷġataaqsiḷgitchuq.)
Unnuaqsiivḷuniasiuvva. Unnuaqsiisuurutkii unipkaat. (ii) Unnuaqsiivḷuni, tamauŋa anirvasaaniinniqsuamun iglumun iññiññiuraaġaqsiruq, unnuaġman.
(Iññitchaġataaqsiruq.)
Iglumun isiġataaqsiruq. Sunauvvagguuq nuliaġiigñun.
(Niliaġiigñuun?)
(Asivaniinniqsuk.)
Ii. Nuliaġiik paniqaġniqsuak, nalaułługik isiġviginiġik.
(Atiqatiginiġai.)
Ii.
(Iḷimisun inniqsut.)
Ilaatun inniqsut.
(Ii, apkugnaktun iñukpaktun iñŋiññiqsut.)
Ii.
(Yaa, aarigaa, isumagiksipayaaqtuq.)

Tavraasii tavruŋa iññiññami... Paniqaġniqsuk ukuak taapkuak. 
(Aa, paniqaġniqsuk.)
Ii, Aŋułhuyuk nuliaqhuni iñuuqataugaqsiruq tavrani.
(Taapkugnagni.)
Ii. (Yaiy. Nuliaġataqtiqtuq.)
Nuliaġataqtiqtuq.
Taimma tainna iñuuniaqtillugich iñuqaġnaiḷam iḷitchuġiniġaa.
(Iñuqaġnaiḷaqaġniqsut.)
Iñuqaġnaiḷaqaġniqsut.
(Aḷakkaa. Nuliaġmisugauq.)
Iñuqaġnaiḷam iḷitchuġikamiuŋ kiitavra aipkaġniġaa iglaaq.
(Aipkaġuugaa.)
Aŋułhuyugguuq avsruma aŋutauqataan aipkaġaa.
(Aŋutauqataan.)
Aŋutauqasiġiga.
(Ya, aŋutauqtiqalgiññiqsuq uvvauna uigiñmiñiqsuq.)
Aŋułhuyuk natchiqqaurritkaagguuq. (ii) Natchiqqaurritkaagguuq aŋutauqataan. Aŋułhuyuk.
(Natchiqqaurritkaa.)
Ii.
(Aḷakka natchiġñiaŋaiñmisugauq.)
Natchiġñiaŋaitchuq.
(Nunamiu.)
Nunamiu. Aaparuaŋata piaqsigaa. Tatqagmagguuq atigikkaluaŋa atullaiŋagaa.
(Atigikkaluani.)
Ii, nukatpiukamigguuk taiksrumaŋŋa aqulliunġaŋitkaluaqtuaq, (ii) taiksrumaŋŋa iñuqaġnaiḷamiñ.  Qaġmagguuq uuktaġayaqtuq atilugu. (ii) Uvvaguuq qanitchani nannum amia niviŋaniqsuaq taamna.
(Tautugaġiagaa.)
II. (ii) Aaparuaŋan urriqsuutiaqsigaa. (ii) Samma natchiich qauniŋannik urriqsuutigaa. 
(Nalurukkiatan.)
Naluruq, (ii) tamatkua qanuq qiññaqaqtuat tigusaatquŋiḷḷugich. Samma natchium qiññaŋa urriqsuutivlugu.

Atigivluni taavsrumiŋa aniaqsiruq Aŋułhuyuk. (ii) Urriqsuutisuiġmani. Suagguukkanna tuŋaġnam siñaani, aŋutauqataa takanna. Nanualuk kanna saliukpagauraaġniqsuaq, (ii) ullaaqsigaa takanuŋa.
(Aŋułhuyuk.)
Aŋułhuyuum taimma tikiñmani, saniġaqłigiiksiłłutik atautchikun nakkaqtuk.
(Aŋutauqatigiik.)
Aŋutauqatigiik. Tavrali naluruq. 
(Naluruq.)
Urriqsuutaagun kisian.
(Isagutiruq.)
Atautchikuaŋiñmiuk. Tavrauvvaa avitiġmiuk. Tainna igliqtuqhuni, igliqhuni tautuaksraiḷiqivḷunikii, tainna makua sut, qatiqtaurat tautuktiqataaqsigai tamaani. (ii) Tamarra naliġakługich taimma, urriqsuutaagun aaparuaġmi, kiisaimma tigusiḷiqpuq. Tamaaŋŋa (ii) tigusiḷiqami, kilunmun.
(Natchiutilaaŋanik nalummigaa.)
Ii. Tulakami, tuvvamun qaqiłługu aigaqsiruq. Tulaŋaiññiqsuq.
(Tulaŋaiññiqsuq.)
Tulaŋaiññiqsuq taimña tuvaaqataa. Taimma aikami; aivḷuni, 
uniľľugu natchiq, qakisiññaqługu,
(Ii, Aŋułhuyuk.)
Aŋułhuyuk airuq. Sivuliksugaa. 
(Sivulikkaa.)
Tavra sivuligmani taamna, kiŋuqaitchiaŋagun qaigaluaġmiuq, aqulliuruq aglaan. (ii)

Uvlaakun aasii, (ii) uvlaakumman taamuŋa pipkaġialigiññiġaasuli.
(Uqallautiyaqtuqtiligiññiġaa.)
Ii. Aŋułhuyugguuq aŋutauqataan ugruqqaurritkaa tainnasuli.
(Ugruqqaurritkaa.)
Nanuulutiksuli. (ii) Taimma urriqsuutiligitkaa aaparuaŋan.
(Tavrauna aaparuaŋan piqpagiaqsigaluaġaa.)
Aa. Nakuaġigaagguuq uuma aaparuaŋata. (ii)
(Iglaakkii nakuaġiŋiññiaŋitkaa.)
Tavra tainnasuli taavsrumiŋa ativlunisuli, takanna animman, saliuppigaaġanigaqtuq iñuqaġnaiḷaq.
(Ii. Iñuqaġnaiḷaummivḷuniḷuuvva.)
Aa, iñuqaġnaiḷaummivḷuniḷuuvva tainna. Takanuŋaqhuni, ullakługu, nakkaligitchuk atautchikun. Tavra tautugnautiliġaluaġaqtugguuq, tautugnautiliġaluaġaqtugguuq nakkaqamik, taimma tautugnaiġutiliġaqtuk.

Tavralikii Aŋułhuyuk tainna piḷaniaqhuni taivsrumaŋŋa aŋiuraqtuat samma, aŋiuraġnimmagich aaparuaġmi, (ii) aŋiuraqtuanik qiñiqhuni, aŋiuraqtuamik taimma, tamatkua tigusaatquŋisaŋi piptaiḷivḷugich, aŋiuraqtuamik tigusiḷiligitchuq. Kilunmun aasii.
(Aŋułhuyuk tigusianiktiligitchuq.)
Ii. Tigusianiktiligitchuq. Kilunmunaasi. Igliqhuni tainna, tulaktiġniaġman, nauŋ aasii. (ii) Piisiligitchuq.
(Ii, piisiġruaġlualigitchuq.)
Qaqiłługu ugruunni, aiḷigitchuq. 
(Iñuqaġnaiḷaq qinnaaqsigisiḷgitchuq tavraa.)
Sivuliktaqpiiñaaqsiḷgitkaa Aŋułhuyuum, uva natchiġñun qaurrisaqaŋiñmiruam.
(Uvvauna makkuniŋa nalummiuq.)

Tavraassii tavrani siñiqqaaligiḷḷutiŋ, uvlaakunman, iñuqaġnaiḷam aipkaligiññiġaasii.
(Aasiasii.)
Aŋułhuyugguuq aŋutauqataan ugruqqaurritkaa, qayaqtuġutigguuqata.
(Qayaqtuġutiiŋ?)
Ii.
(Aḷakkaa, qayaqtuŋaiḷigiñmisugauq.)
Qayaqtuŋaiñmiuq. Tavrakii aaparuaŋata urriqsuutiligitkaa.
(Puqisugrukkaluaqhuniasiuna.)
Qayaq itqanaiḷgiñmiuq. Aaparuaŋan tamarra suġautaġmiñik marra suġautaqaqtitkaa. (ii) Suġautamiñik.
Aŋułhuyuglu, iñuaqaġnaiḷaġlu ayalgitchuk qayyanik.
(Qayaqtuqsaġataaqsiḷgitchuk.)
Ii.
(Qanuqtakiq pikhiḷgitpak.)
Tainna ayakhutik, nuna qiñiġnaiġuraaniktiqługu, Aŋułhuyuk kiluagnamiñ anuqqautisugaa.
(Aḷakkaa.)
Sumik paqitchiŋaitchuq. (ii) Tulaksaaqsiḷiġaluaqtuq anuqqagruiññaġman, argullaiqsiġugaa. 
(Nalurukkii.)
Ii. Paŋaaqsigaluaqtuq, aulalaiqsuq. Qaiḷḷiġuġmigaa.
(Aŋułhuyukataŋ.)
Tavra payyagniuġaqsiruq. (ii) Tavra tainna paŋakkaluaqami, qanuġuni tulakkumiñaiqhuni, isumamiñi isumaaluktaḷiġiñaqtiqtuq. (ii) Tainna piñiallaġmi, ipkuak aanuġurriutik aapami itqaaqsiḷiġik.
(Itqaġumiñaqtiġniġik.)
Itqaqtiġniġik. Immaliqaaguuqimña aanuġurriŋakkaŋaa uyaqqagnik aapaŋan.
(Ii, aakkaluaq.)
Taimmakii itqaqtiqamigik, qalaksaqtiqhuni, qalagataqtiġik ukuak uyaġaurak. (ii) Taimma igḷua qayyami qaaŋagun, tamauna sialiġipkaqsallakkaa. Tainna arugunmutkii sanmiruq. (ii) Suagguuġmanna tatpavuŋa immam qaaŋagun aullaqtiqhuni.
(Aullaqtiqtuq.)
Aqulliġiikľugik taimma. (ii) Tamanna takpauŋa, ilaamanna quppaq, aiguraaġaqsiruq tamattumuuna.
(Aullaqtiqtuq.)
Ii. (Yaiy.) Quunniġalukkut, suitchuq tumaa tamarra. (Yaiy.) Quppaqtun tainna, anuqłiġaluaqtuq imma.
(Anuqłiġaluaqtuq, uyaġautikisa savaulliġaak.)
Ii.
(Anniqsuutiksrautikkii.)
Anniqsuutiksrautik. Tamatsrumuuna qayaqtuaqhuni airuq. Qallikkami natiġiniqqami, takpaksrumani tuvaġnaurami, suagguuq pigña maŋaqtauraq, sivunipiallaŋani. (ii) Tainna tulagiaġman, suagguuquna iñuk. 
(Iñuk.)
Iñugguuq sua una taunuŋa kuniľukaŋaniqhuni immamun.
(Aḷakkaa.)
Uniuqługu tulakhuni airuq.

Taimma aimman uqautiaqsigaat. (ii) Takannagguuq iñuqaġnaiḷaq, taimani aullaqsaŋŋuaqtiqsiññaqhuni uvlaaq, tulakhuni supimiksuaq. Suniqpagguukkiakanna. Takannagguuq aulaŋitchuq takanani. (ii) Quliaqtuaġutiaqsigaat.
(Ii, supimiksuaq.)
Supimiksuaq. Suvluaqtuqsaligitchuaġġuuquva, taimaniuvvaa tulaktiqhuni.
(Tavtalluataq, iñuqaġnaiḷaq.)
Sunauvvagguuq tavra, uyaġaurak samaŋŋaqamik, suvluaqtuqtuaq qanaġanun kiamitiġniqsuk, isiqtiġniqsuk. Taapkuak tavruŋaasiitaimma kułullaksiññaqhuni immamun, iñuqaġaiḷaq takanna.
(ha, ha) (Arguaŋŋanni pigaa.)
Aŋułhuyuk iñuaqtuq
(Iñuaqtuq.)
aŋutauqanmiñik.
(Aŋutauqataiyaqtuq.)
Aŋutauqasiqimmiraqtuġġuuq. Uvagguuq iḷaksiŋaiñmigaa aġnaq.
(Ii, tavra aŋutauqasiuġaa.)
Taikkagguuq taigña, aŋutauqasiqiugaġaqtuq, isiŋaitkaluaqtuqunnii.
(Uvvakii amma saŋiaglugu, sulugu, siimmaquvlugu piggaa.)
Ha, ha.
Iñuqaġnaiḷaiqamikkii iñuuniuraaġaqsirut. (ii) Niqsayuaqsiḷigitchuquna. Aŋułhuyuk sunik sapiqsraaŋitkaqsiḷgitchuq. (ii) Qanuq pisukami. Tamarrakiataŋ nanuuvluniḷukii uuktuqtuanikkaimarra, (ii) taġium niġrutiŋi. 
(Aaparuaŋatakii ikayuġaa.)
Ii. Aapatuaŋata uqausimavlugu, puqigmipkaqługu, iḷitchisugmipkaqługu. Pipqaqtaŋiñmiñiqsuġlikiimma iñuk. (ii) Iñuiḷami qauriñiḷuni, Aŋułhuyuk.

Tavrani iñuugaluaġmagnik, kiŋuniiŋik ipkuak, aŋayuqaaŋikiimma, quliaqtuaġaluaġman, (ii) takullaalugigḷu pitquasiḷgiñmiñġaik.
(Aŋułhuyutkuk.)
Aa.
(Tavraukuak nuliaġiikkaluaqtukkii tavra, aippaapak.)
Tavtaniitkaluaqamik.
(Taamna taimma iñuktaŋa suniuraŋitkaat.)
Qanuqtillugu taimma taamna nalummigiga. (ii)
(Tasammakii igliqqat nuŋullirruŋ.)
Igliqqatkkii tasamma pigaat iñuqanŋiñŋitkaluaqtuqqanuq. Iñuŋisaimma qanuŋiñŋitkaat. (aa) Inna iñuqaġnaiḷaq iñuiḷḷuni piñiaŋitchuq, iñuqaġuurut. 
(Arguaŋaruaq.)
Suva taimma, uvva iñuŋiñik nalummiuŋa.
(Ii. Tavra taimmauganigli.)
Uvva taapkua kisiisa aŋayuqaaġiich iñugivlugich, imma iñugiakkaluaġugnaqtuq nuna taamma.
(Quliaqtuaguvluni kiuvva piñiqsuq, ulipkaaguvluni.)
Aŋayuqaamignun pamuŋa pitqummatik aapamik pisukataaqhutik aullaġatalgitchuk.
(Pisukataaqhutik.)
Pisukataaqhutik.
(Iñuqaġnaiḷaktauq qamma iññirvigiŋammikkaŋiik.)
Iñukpasuuk, iñuqaġnaiḷauŋitchuk.
(Yaa, iñukpasuugliqaa.)
Tumimigun tavra aŋayuqarriaqsaġataaqsiruq. (ii) Nulianiḷu taputivlugu. Suvak ukuak, qitunġaitpak, suvak taimma.
(Qitunġiñiḷugikkiitavra uqallausiġiqiññiġaich.)
Qitunġiŋagaluaġugnaqtuagluunniiqanuq uvva, qitunġaisillugik pigikka.  Qitunġiŋatilaaŋak nalugiga.
(Tavrakii qitunġaiḷḷutik igliġik.)
Igliġlik tainna iłuaġimikkun.  (ha, ha)  Pigguqługich makua marra unipkaat pigitka.
(Igliqsaaniktuk tavra.) 
Tainna igliqhutik, iñuqaġnaiḷak, taipkuak iñukpasuuk,
(Iñukpasualuuk.)
kasuġataaqsiḷgitkaik.
(Kasuġataaqsiḷgitkaik.)
Upinġaami piḷigiññiqsuk.
(Upinġaami.)
Tainna qallimmiuglu, taikka aġnaq aniruq.
(Ii. Immakii niġiuŋiñŋiñmiuq aullaqtuamik.)
Aa. Suagguuq igña, amaaqapiaġmatun amna, (ii, kii) qitunġaitchuaq imña nalaunmauŋ. (ii) Amauraġmatun amna inniqsuq. (ii) Tainna igliqhutik tikiñmatku, suagguuquna amaaqaġniqhuni.
(Amaaqaġniqsuq.)
Ii. Amaanigataġmiñiqsuq.
Qanutchimiktaimma, aŋunmiik naagga aġnamiik, qanutchimik piqaqtilaaŋa nalummigiga. (ii) Taamna iñukpasuk.
(Amauraġniqsuq.)
Iġñimmiñiqsuq tavra kiŋuani.
(Aġniaġiŋagaakii.)
Aŋutaagguuq piiḷigiññiqsuaq. (ii) Maannagguuq, tikkiġiaqsiruk maanna. Tukkuġiksitqaqsigik tuvaaqasiġñiġman, (ii) taavsruma. Tavraniittuallakkaluaqamik aasiuvva, aŋutaat qaigaluaqtinnagu, aullaqhutik.
(Aullaġataqtuk.)
Iñuŋuluuramik taamna, iñupiaġuramik tainna tavra, qitunġaqaġniqsuq.
(Amaaġniqsuq.)
Amaaġniqsuq (ha, ha) iñukpasuk.
(Aġnaqtiŋ kiimmapigaa, quliaqtuaġutigaa. Tavraukuak.)

Tavraasii utiġataqhutik aŋayuqaamiŋnun.
(Utiġataqtuk.)
Aŋayuqaaŋigñun Aŋułhuyuum. 
(Utiġataqtuk, igliqtuk.)
Tavrakii aŋuniutillaavlugich, avanmuugaqsivḷutik aasii tavraŋŋaqaŋa. (ii) Sunik piñaiḷutaiñmiuk. Iñuqaġnaiḷaq taimma taimña, (Kułuaniŋammiuq.)
kułuaniŋammiuq.

Uvvauna tavruŋaaglaan iḷisimammigiga, unipkaaq taamna.
(Ii, aarigaa.)
Tavruŋaaglaan tavra itchugnaqtuġluunii. Marrakiimakua unipkaat naigḷivḷugich pisuusivḷugich pigitka.
(Piiguqtunitavra tainna piñaqtuq.)
Piiguqługich. (ii)
