I. Qupquġiaq

[Kiña atin?]  Avaqqana.  [Aasii taima sumiñ tusaaŋaran unipkaaq?]   Iñugiaktuaniñ iñuŋniñ tusaasuugiga taamna Qupquġiaq.  [Ii, Utqiaġvigmiuniñ?]  Utqiaġvigmiuniḷḷu, sumiḷḷiqaa iñuŋniñ tusaasuugiga.  [Ki, tavra.]

Avani taavani, Qiḷavittaq, Milliktagvigmiḷuunni nalliagni taapkuak nunak iñuit taavaniituat, iñugli nikpaġiaqsimaruaq taunuŋa, unuŋaqsimaruaq.  Aasi, iḷisimavlugu allua tainnatchim qupquġiam qulinik niuqaqtuam, allua iḷisimavlugu nikpaġiagaqsimagaa.  Aasi taamna nikpaġiaqtuaq iḷisimavluni annaksaġviksramiñik nikpaġiaqsimagaa taamna tainnasiq.

Siku puktaaqpak quppaqaqtuaq iḷisimavlugu.  [Napaayugguuq.]  Napaayuk sunaimña puktaaniqłuk quppaqaqtuaq innaittuamik, una paaŋa siḷikľuni, aasi qamnatchiaŋa kapiłłuni.  Tainnatchimik taamna iḷisimavlugu annaksaġvigilugu isumavluni nikpaġiaqsimagaa.

Tarvai tainna nikpaqtillugu nikpallaġmi taavsrumani iḷisimagaluaŋaan tainnatchim tainnatchimun allugitilaaŋa pisapiaqłuni nikpaakkiutimaraa.  puvaŋnik puktaruaqaġuurugguuq allum iḷua.  [Aarraa.] Iḷisimagaluaŋaan nikpaakkiutimagaa.

Tarvaasi puimmani, puimman tarvani irragnik, irrak qaġaaqtuġniġik taavsruma.  Irrakkun tuuqtiqataqługu, irrak qaaqtiqataqługik.  Tarvaiyi qakinialaaqsimman siku qaqquqługu agliḷġutivḷuni qakinialaaqsimman qimmaġmik isagutivluni.

Tarva qakigami tamaisigut tumiŋit tuvraqługiñ malliutivlugu.  Malikataaqsimmaniayi tarva saquuqłuni isagutimaruq, tainna qimakłuni isagutimaruq, tainna qimakłuni tumini saquuqługit, qanuġliqaa alapinnaqsisaqługit.

Tarvagguuq saquŋaruanun tamatkunuŋa saquuŋaruanun tikiñman ayuuqługu ayuuġaa, qimaksaqłuni takpakipsrumuŋa iḷisimaramiñun siqummaġruaġmun.

Tarvaiyi tainna qimakłuni qalligaluaqtinnani kiisaimma tikitpaa.  Tarvaasi iḷuaqsaaqługu taamna.  Iḷuaqsaaqługu taavuŋa qaaŋiqsaaqługu.  Tarvai taamna tumiŋit tuvraqługi iḷuaqsaaqłuni kiisaimmagguuq tarvuŋa aulallaiqpuq, kapittuamun iḷigami tattuqiľľuni.  Tarvaiyi tattuqiñman taavuuna naŋaqługu taamna.  [Aa, taamna nanuq tattuqiľľuni?]  Tattuqiľľuni.  [Ii, suuvva iñuk.]

Aasii naŋaqługu taamna aquŋiqľugu tarva itqagun tarvuuna panaugaksivḷugu.  Qanullaiŋaruaq tattuqiñŋaruaq, aulallaiŋaruaq.  Panauqługu aasi itqagun tarvuuna tuqułługu.

Aasi tuqunnamiuŋ imma qanuq iḷani ikayuqtigisukługit utiŋagaat.

Aasi taamna niaqua tulautivlugu, aasi taavani miqłiqtut piuraaġvigisuugaarguuq taamna.  [Aa, imma niaquq aŋiruq.]  Niaquq aŋiruaq.  Nasualuum unni, Aalġum iḷisimamaraa niaqua nukatpiaġruugami.

Marra makua pitkut [Kuura iḷisimaviuŋ?  Kuuraaluk?  Ii.  Itchuaqqam tuvaaqataa.  Taavsrumalugguuq sisuġaaġvigiraġigaak niaquq.] taapkua sisuġaaġvigisuuraarguuq niaqua tulautimmarruŋ.  Aasi uukkautivlugugguuq imma inaaniñ Nasualuum tautuŋnitkaluaġmagu tautullaiŋagaa taamna taavsruma qupquġiam niaqua.  [Suŋaniqpakiaq.]  Uukkautivluguami piŋagaa saumiŋagaa taamani sumi taima inaani.  [Sauŋavlugu?]  Sauvlugu nunamun qanuq imma maġġaġmik, aqayamik sumik kivivḷuni taavani tatchimi, ii.


II. Iñuqułłigaurat

[Kiña atin?] Avaqqana; Floyd Avaqqana. [Sumiñ tusaaŋaran taamna?] Iñuŋniñ quliaqtuaġuummarruŋ taapkua Iñuqułłigaurat quliaqtuaġniaġitka. Aakitchiaġmalu, Taġġaum, Iqaġiḷḷu, malġuk tautuŋagaik maani Utqiaġvigñi taapkuak. Taimani, taimani iñuit quliaqtuaġuurut, Kunullaq quliaqtuaġuuruq tamatkua iñuquḷḷigaurarguuq iññitchuuŋagaluaqtuat taimani iñukpaŋnun tikitchuuŋagaluaqtuat. Iḷaanniguuq iñuŋnun taapkunuŋa tikiññamik taamna iñuqułłigaurak qitunġauraŋak iġñauraŋak aniiqsuaqłuni uniat kaivḷuutaŋiññi nautkiaġauraqsimaruaq. Tavraasi nautkiaġauraqtillugu tainna qimmim ullakkamiuŋ nautkiaqsaqtuaq akkuaqługu, iivḷuguasi. [Aarraaa.]

Tarvaasi iḷitchuġigamiuŋ aapaŋata taamnagguuq qimmiq ipiġaqtuutigivlugu tuqunŋagaa. Pigaluaġaarguuq aqiaġuaniñ isakkaluaġaat tuquaniŋamaruq taamna miqłiqtuq. [Tamuqtiġniġaa kiima.] Tamuŋagaa kiimma. [Ilaat kiimma  aapaŋata tuqutkaa ipiġaqtuutigikamiuŋ.] [Iimm.] Tarvaasi, tarvaŋŋaaglaanguuq iñuŋnun tikitqatallaiŋarut miqłiqtuiqqaaqtillutik taapkuak.

Aasiuvva iḷaanni ukiaġmi aakitchiaġalu taamna Taġġaq Iqaġiñalu aniiqsuaqtuak ikani ukkuqsim taikuunatchiuraŋani uvlaami sisuġaaqsimaruak. Tarvaasi tainna sisuġaaqłutik sisuruak taunuŋanmun ikpium tuŋaanun. Aa tavra sisugamik suaguuq ukuak iñuŋuluuraak ivuniġauraniñ alatkaqtiqłutik, malġuk, isiġvikpaliŋuluuk, pualukpaliŋuluuk.

Ai tavra iqsitchakłutik mayuġniaqtuaqsivḷutik. Aasi tarva aivḷutik.

Quliaqtuagaqsiruk iñuŋuluuranik tautuŋnivḷutik. Tarvaasii sagluviuġaluaġaik iñuit taapkugniŋa tautuktilaaŋaŋnik. Sagluviuqługik tainna kiisaimma tuvsiuġiaqtaliqput. Tarvai tamatkua ivvugaurat tunuaqtigut taunuuna taavuŋanmun aullaqimaruak [Tuvsivḷugik?] tumait 