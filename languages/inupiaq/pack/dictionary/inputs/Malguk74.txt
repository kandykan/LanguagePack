Aahaalligḷu Piayaaŋiḷḷu
Taimaguuquna iñuuniaġniqsuq aahaaliq piayaaniḷu tapqami.  Taunanitchiani tapqam taġiuq inniqsuq aasii kiluani tapqam tasiq, imaq. Aahaalliġḷu piayaaniḷu iñuuniqsut tavrani tatchim imaŋani. Aahaalliayaat tiŋillasiŋaiññiqsut ukiaviuraŋavlugu suli qiiyanaqsivḷugu.

Uvlut iḷaŋanni qiiyanaqsipiaġataġniġaa siḷa, sikuvlugulu tasiq, kisimiaglaan tavra inauraŋat sikuiññiqsuq puumirviat, aglaan imaqpaqaġaluaġniqsuq taunna taġiuq taunanitchiani tapqam. Aakaŋat aahaalliayaat kaŋiqsiruq, suniuraŋisuaġumik sikuutipkaġniaqtut sikumun, tuquniaqtut.

Kiisaimma aakaŋat uqallakpuq piayaamiñun, "Uvva atuutiniaġipsi, atuunmik. Atuun isuktitpan nakkaqsaaluksaqtusi, aquurapkun nakkaġuma siqunŋiġḷusi uiññasi suuramikunni puiḷġataġniptiŋnun aglaan taġiumun. Suna pigaluaqpan uitqayaanasi. Tavra aakaŋat atuusiqsuq:

Iii taiyaiyu quŋaa kiumiñalua qiŋaa tuutaalua qiŋaa kiumiñaa hii kiumiñaa hii kiumiñaahii kiumiñaahii tapqaġmannaquvyuugaanitakkuu siuŋayaa siuŋayaq aqhaŋnaiġrukpiułhiŋihaq!

Tavra aakaŋat aahaallich nakkaktuq. Piayaaŋisa  itqaumagaat aakamik uqalua qanukkii naalaġniŋagaat uqautimmatik. Tavra nakkaqsaaluktut nakkaġman aquuraagun siqunŋiqtutik uiññiataŋitchut.

Tavra nakkaġamik sivisuqpaktuatun ittuq, araa! Puvaŋich qaaġnialaruatun ittut, ipinialarut aglaan piuñiataŋitchut, uiññiataŋitchullu. Kiisaimmaguuq puivut. Qanuqtugu tapiglaktilaaŋa tapqaq nalugaat, tapiglagniġaat tapqaq.  Tavra taunuŋatchianun tapqam taġiumun puiñiqsut imaqpaŋmun, anayanaitaamun sikunialaŋitchuamun susukkumik suyumiñaqsivḷutik quviasuktut.

Qaugalaat aglirut tiŋillasirut. Suaŋasirut tiŋillasirut  tavra. Kiisaimma aakaŋata tiŋŋutivaich taavuŋa uunnaaktuamun nunamun.  Upingaksraqpagu utiġumaaqtutik manniliuġiaġlutik tapqamun inimiŋnun.

Aŋiqpaktuaq Aviŋŋaq
Taimaguuq una aviŋŋauraq iñuuniqsuq taavani nunami.  Kisimġiuġniqsuq iñuuniaqtuni, aglaan quviasuktuq.

Uvlut iḷaŋanni suraksraqapiaŋiññiqsuq.  Tavra inmiñun qiñiġaluaqami isumallaktuq, "Aktilaaġlaŋauvaŋa qanutun aŋitigimmagaaġma."

Tavra aqiŋŋauraq makittuq isivvaġiksipiaqtuni sivukkiksipiaqhuni.  Tavra makinnami suaguuq uuma qiḷak aksiktugu kavramiñik. Tavra uqallaktuq nipatuvluni, "Qiḷak paŋma, nuna summa. Araa, aŋiruŋaasuuvaŋa!"

Sunauvvaguuq una tavra aktilaaġniqsuq iktam iñuum utuqqaaluŋmi ugrugmi atuŋaaluaŋi patunŋaruami.  Tavra qiḷak aksikkaŋa kavramiñik sunauvva alua atuŋaum.