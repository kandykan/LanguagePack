Taapkuagguq aniŋŋaich iñuuniqsut sisimigni, aaka, aapa piŋasullu qitunġatik, Suqqaq, Siunnaq Saqpigḷu.
Aakaŋatta ataramik uqallautiraġigai, "Kiiki niqinik katitchiñiuraġniaġaġutitchi sisimun. Katitchiñiuraŋitkuvsiuvva ukiupak kaaksiuniaqtusi." Suqqaġlugguuq, Siunnaġlu kamagivlugu aakaktik katiqsriraqtuk niqinik, aglaalliuna Saqpik iqiasuutuqpaktuq.  Aakaŋata uqallautimmiraġigai, "Igña iglu ullaksaammiñasiuŋ amma iñuqaqtuq, suli naniġiaqaqtut aviŋŋauraqsiutinik."
Tavra iḷaanni, Saqpik anikami sisimigniñ, kaviuġiaqsigaigña iglu, uvva naġiuġmiuq. Upkuaqtiŋ agmaġmarruŋ naiñaġnialgiñmiuq sunakiaq nakuuruaq.
Ilimiñun apiqsruġmiuq, "Sunikkiaq hii niġisuuvat?"
Uvlaat iḷaŋanni ullakkaa igluqpak nutqallaavluni iḷaanni iñuqaġasugalugu.  Tavra isiqami, kukiḷuaqsiruq, tavruŋa, taikuŋa, sumulliqaa, quiḷiqtallaktuq.
Tavraŋŋatchiaq nutiktuq aquppiutamun.
Tavraŋŋa nutilgitchuq niġġivigmun.
Tuttuq puggutauramun turvigikamiuŋ imaŋa punniq niġiaqsigaa, nakuupalugniqsuagguuq.
Uqallaktuq, "Tavrapiallak! Maani iñuuguma niqiksraqsiuġumiñaitchuŋa."
Tavrani niġigaluaqami uqallaktuq, "Sumik sulituq uvaŋa paqillaŋa."
Nutilgitchuq nikkivigmiñ natiġmun, suuqłaaŋitpaiľľuni Saqpipayuuraq anniġñiaġniksraniunnii piiguġaa.
Quayaqisaġaluaŋŋaġmi natiġmi paŋalikataqtuq ikaaqsaaġaa natiq, tuŋaaġivlugich qakirviich. Isiqtiqami upkuaġurakun mayuqtuq kiguunnauramun.
Tautuktuq puggutauramik iḷuturuuramik qatiqtuamik sumikkiaq imaqaġniqsuaq. Taamnagguuqpuvlaksiaq aglaan Saqpium nalugaa suutilaaŋanik.
Nutigvigilgitkaa puvlaksiaq tivraġisugrugniġman! Tunnami kiviaqsiruq, puuminniḷuaqsigaluaqtuq puuvrayuitkaqsiruq.
Puuminnagaqsikami kivisaiññaaqsiraqtuq, kiisaimmagguuq quŋusimiñuaglaaqpuq puvlaksiami.
Piyumiñaqtilaamisun puuminnialavluni kiisaimma tikirruaqpaa ipua aluuttautiqpaum. 
"Arraa!" uqallaktuq qaaŋanukami aluuttautiqpaum, mayuġn uraaqsigaa qaqłua puggutauram.
Tavra nutikami allianun qakitpiuram tuttuq puvlaksiaq inmiñiittuaq qivsaluullaan! Nipitkalualgitchuq. Piiġñiatakłuni aullauraagaqsiruq, tasamma isigaŋni nipitqatchiraġaluaŋŋaisa.
"Sugich, sugich, sugich," masapqatitaqłuni pisuaqtuq. Anianikami iglumiñ qallivḷuni sisimignun, narraaŋik aqiyyitchuk.
Tikiññami sisimignun isiqtuq. Qallivḷugulu aimmaviktiŋ kalivittuq iluqaġmi aqiyyiľľuni.
 Aakaŋa uqallaktuq tatqamaŋŋa, "Sunakiaq kigña kalivinŋava kiani nivliraġmivḷuniḷu?"
Saqpik nuiḷġataqt<?>uq upkuakun.
Aakaŋa uqkiiñaqaqłuni aviŋŋaum kiiñaŋanik."
Isiqami Saqpik nutqaqtuq qitqannun iḷami. Siunnam apiqsruġaa, "Uumaa, sunaiḷvich?"
"Uvaŋauvaŋa Saqpik," kiugaa Saqpium niaquni niviŋŋaqługu. Aasii quliaqtuaġutiaqsivḷugich piḷġutchimiñik, ilaŋi iglarraqsirut. Suqqaġlu Siunnaġlu nallaqsraaliqsuk iglaqpaiľľutik.
Tavra Saqpik uqallaktuq, "Uvvauna atchiġuptigu aqiyamik aasii ququulalugu inna, "Aqii!"
Tavra taamna nalautanigman taiguquyumaŋiľľuni "Aqimik" iqiasuaguŋaiqsuq.