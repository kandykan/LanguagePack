
Ataatalugiik

Unipkaaġumaatchiqsuaŋaa marra unipkaaġukłuŋa uqallakkama tape qaiŋagaluaqtuat marra pisaqsallaitkatkaa uvva aullaġniiñiaġugnaġitka. Unipkaaqqaaġniaqtuŋa iḷisimagaluakkaŋiññik unnii.
(Correctiġisimmigai taimma iḷisimakkatiiŋ iḷisimagumisigik.)
Unipkaaqqaaġniaqtuŋa unipkaaksriusiamnik nuliaġiigñik. Quliaqtuallaqqaaġluŋauvaŋa piḷaŋa. Unipkaaġaaquani Anaġi iḷauniqsuaq. Unipkaaġaaġaluaqamiŋ uqallaktuq
(Uqallaktutkii unipkaaġaatuat imma iñugiaktuat.)
ataatalugiigñigguuq tusaaliġatanaaŋitchut unipkaami. Aanalugiigguuq tavraukuak unipkaani ittuk iñiqługu. Aasiuvva tainnaġmata nipaitkaluaqama, aanalugiigñigguuq uvva tusaagumiŋ unipkaaġayaġalualgitchut. Uqallagmata ataatalugiigñigliqaa, ataatalugiigñik tusaagumiŋ unipkaamik unipkaagniaġalualgitchut naalaktuaġnaqtuamik. Unipkaaġniaqpagu iñuum ataatalugiik? Tainnaġmata uqallaktuŋa, "Ataatalugiigñikkiuvvauvaŋa unipkaaqaqtuŋa sammaaglaan." Aŋiqhutik tavra saatkaanŋa.

Uvva ataatalugiigñik unipkaaġukłuŋa uqallaktuaŋaa. Aullaġniiñiaġiga uvva uuktuaqtiqqaaqługu. Unpikaat taimaŋŋa qaŋa quliaqtuaġiniġaiḷḷiimma uvvakiimma qitunġatik aŋayuqaaptakiimma alġaqsruġaluaqamisigut nakuuruaġlu pimaqłuktuaġlu pimaqłuŋitchuaġlu iḷisimatquvlugit quliaqtuaġutisugnaġaġniaġaatigut pimaqłuktualivḷugi iḷaŋitpiḷḷautaqtuat nanġaaqsivḷugit, aasii uvva tainnali imma itchugnaġniqsut.

Aasiuvva nuliaġiik iñuiḷaami nuliaġiigḷiukuak iñugnik iḷaqaŋitchuk. Tavra unipkaaqtuam tainna uqallausiġiŋagik. Iñuiḷaami nuliaġiik ukuak qitunġaiññiqsuk. Qitunġaiḷaak utuqqauŋitkaluaqtuk tainnali tuvaaqatigiigñiqsuk, aglaan una aŋutaat aŋuniallaruq. Taġium siñaani inniqsuk. Tavra iñuuniaġniqsugli qitunġaiľaaqhutik. Taiga qitunġiŋaiññiqsuk. Iḷitchuġiniqsugli.

Tavra, iñuuniaqhutik tainna iñunniaġniġich iḷaŋanni aġnaat siŋaiyaugaqsiruq. Tavra siŋaiyauvunli iñuuniaqhutik ikiġġaqpaqaqtuk. Tavra nunanmum aŋuniaqami tuttunik agraqhuni. Tavrasuli tuttunniaġaluaqami taġiumusuli aŋuniagaqsiḷgiñmikami tamarra natchiich agraqłuqit tavra aŋuniaqtuaġuuniqsuġli tainna, avanmum. Taġiuvlu niġrutiŋiñik nunavlu niġrutiŋiñik.

Nuliaġiik ukuak. Kisaimmaa taimma aniyumiñaqsikami siŋaiyaaŋa anivuq. Tavra miqłiqtuuraliḷġataqtuk. Nukatpiaġrugmik miqłiqtuuriḷġataqtuk.

Miqłiqtuuraq tavra anikami agliruq. Nukatpiaġruk una. Tavra tainna piḷḷasimman, [qilamik piḷḷasililgitchuq.] piḷḷasiuraqtuq. Nukaaluqaġnaqsikami, nukaaluqalgitchuq. Tavra iġñilgitchuq aasiasi aŋunmik. Tavra iġñikamik taamna animman, naatchiqhutik naarimman, (Naatchiġuuniqsutkiima taipkua uvlumignik.) naarimman uvlumignik naatchimman, uvluŋakiuvva sisamat imma uvlut naanmagit, naatchinivlugit uqausiġiraġigaat. Aŋun tavra aggisimmagu iglumigun aapaŋa isumaaluaqsiruq. Tavra tuvaaqanni uqallautigaa -- apuyyauraqługiyguukii makua marra taipkua tupiġauraqługiḷḷu upinġaami iġñiraqtut. Tavra taamani tupiġaurami aŋutaata payuktaqługu iġñimman aġnaquna pamattaġniġaa.

Iġñikamiuna aġnaq iḷimiñik savagaġniqsuq taimani. Inna iñuit piyualaitkaat tavra iḷimiñik. Tamarra ikayuġnaġumiñaġman aŋutimignun kuyapikkiqhutik taipkua iġñiraġniqsut quliaqtuaġmatigik.

Tavraasii isumaalugiaqsiñiġaak. Aŋutaata uqallautigaa aġnaqtik -- tavragguuq ukuak miqłiqsigaluaqtuk sumik ikayuutiksrauraŋiññik isumaaluŋitchuk. Aanuġluuraqaġuuniqsutkiimma taipkua, tusaaraqtugut. Aanuġluuraksraŋanigguuq una tavra ukuak miqłiqtutik piŋitkaik, uumaa! Taima uqaġavikhutik aŋutaat kipiġniutchaktuq.

Kipiġniutchakhuni tittaalim papiġua paniqtitkaqsigaa. Paniqtitkaa, tavra paniqtinnamiuŋ uyamitqutchiutigaa taavrumuŋa aŋayukłium tuglianun. Aŋayukłiq piŋitqaaqługu, aŋayukłiq suiľaaġaa.

Tavra, nukaaluqaġumiñaqsiḷgiññami taamna aanġuuralik tittaalim pianik, nukaaluqalgitchuq. Piŋasuŋŋuqtut, aŋugaiyaaq aasiuna! Tavra pittuqusiŋiḷgitkaa, aanuġurriŋiḷgitkaa.

Tavrauna apaŋat aŋuniagaqsiruq, nauriñiagaqsiruq iġñiġutiimiñik, piŋasuŋŋuġmata.

Tavrakii sukasaqtuquna, sukasaġuuniqsukkiitavra. Tavra tamatkua, taapkua piŋasut iġñianikkai. Tavra taamna piŋayuak nukaaluqaġumiñaqsikami nukaaluqalgitchuqaasiasii, sisamaŋŋuqługit. Sisamat ukua aŋutit.

Aŋunmikaasi.

Tavraasiasii tainna pittuqiŋiḷgitkaak. Aanġuaqaqsaqtuq una atausiq! Taapkua suitchut. Tavra aapaŋat aipqaulligaqtuq qitunġamiñun, araa, aliitkutinikhutik. Aġnaqtiŋ uuma tavra maanna sumun sumuktinnianġipikkaa, qaunaksriliġman miqłiqtunik.

Aŋuniaqtuq, ikiġġat immigai tuttunik, tamarra natchiġñik. Unuŋaqami tavra natchiġmik aggiriḷgiñmiraqtuq, aŋusuqtuq! Aŋusuqtugguuquna, aŋusuqtualiraġigaat. Niġrutaiḷḷiuŋitchuq. Tavra niġrutinik ayuqsraaŋitchuq, sumun aŋuniaqsaqami taġiumullu nunanmullu.

Iñuuniaqtut, kiisaimmaagguuġukua nukatpiat aniiqsualiqput. Taamna nukaqłiq aniiqsuaġutiraġaliqpaat. Tavraukua tainna iñuuniaqtut, nauŋ iñugnik nalurut. Tavraukua kisimiŋ, taġiuvsiñaani. Tainna iñuuniaqhutiŋ, tavragguuq aapiyaŋata aullatiraġigai. Aqpamik tainna, ikpigñu tamaami suraġaqhutik. Tavra nukaaluktik taamna piḷguiḷḷuqtuaq nagriaġiraġigaat. Tainna unitkaluaġvigmi, maliqquutimmiraqtuq.

Tainna iñuuniaqtut, aŋuniaġuraqulugit aapaŋata tiliulaiñmigai! Tavrauma qitunġani aikami aliitkutigiraġigai! Sugaluaġmikamigguuq tavra qitiqatigiaqsiḷiñmiraġigai. Niqaiḷḷiuŋitchurguukkii! Aŋutisuŋaiññat ukua, maanakiimma piḷgusikpata isumaalugukhuni.

Kiisiammaagguuq taimma nukaqłiraq una, nukaqłiat. Qitunġitqiŋitchuk. Tavra piḷgusirut, sisamat. Sihamałhiñanik miqłiqsiruq, aŋutisuŋaiññanik. Suni iñugnik quliaḷaiñmiut! Aŋayuqaaŋik sumi iñugnik quliaqtualaiñmiuk, iliŋiktauq quliaqtuaġniuralaiñmiuk, naulummiuk iñugnik. Tainna igliqhutik, kukiḷukhutik, qitikhutik, tamaani avatimi. Aŋunilaiñmiut.

Iḷaanigguuq ukiaksraaqtuami aapaŋat, qitikhutiŋ aaparik tautulgitkaat, taunuŋaqtuaq. Taunna natchiġmik unialgiññiqsuq. Unialgiññiġman sivuani airut. Uqaġalualgiññamiŋ imma, qitikamiŋ, "Tavraliuvagut aŋuniaġniġmiŋ nalurugut. Aapaptaavruma tavra urriqsuutiniuraġutaunnii piḷaitkaatigut. Avvaamna niqsaqsuġmiñiqsuq. Aŋusuġmiñiqsuq. Uvvaamna aapapta uqautiniuraḷiañmigaatigut tavra. Tuttutchuqhuniḷu." Taimma aimman uqaaqsirut tauna aniiqhutik, "Uvvaliuvagut iḷaanni aŋuniaġupta."

"Aa!" aapiyaqtiŋ tainna aŋŋavikľugu, aŋŋavikľugu, piyumitchaktut.

"Uvlaakuliatauvagut aapapta tumiŋi tuvraġlugit aapaptinniñ iḷitchuġiluta aŋuniaġupta!" Taimma sivunniqsut, sirgasuaqtut, quviasuktut.

Quviasukhutik, aapariŋ aimman, niġisuiqamiŋ, aaparik uqallautigaat, aŋayukłium uqallautigaa, "Aapaaŋ, uvva qanuqhutin niqsaġallaavich?"

Tamarragguukii piñiuraqługich." Aquvittuq aapaŋat.

"Uvvauvagut tumitin tuvraġlugit, natchiġvit tuvraġlugu, natchiġmigli uuktuaġukłuta aŋusaqsaġukhuta uqaqtuaguut."

Aapaŋata quviatchautivlugit aŋiġai. Aquptaaqtiqami uqallaktuq, sammagguuq inna natchiit alluqaqtut. Tavragguuq allut tainna paqitparruŋ tasammaasii arguŋisaŋaniñ utaqqigisigaa nalliata. Tasammaasii imaavalliqpan pisaqsaġniaḷaitchuq. Aniqsaaġaluaqanigguuq imaavalliġuuruq. Uqautiaqsigai iġñini. Naalaġnigaat. Iġñinikiuvva iluqatiŋ uvva naalakkaat. "Tasammaasii aniqsaaġataqpan, 'whoo!' Aniqsaaġataqpan, nauliglugu!! Taamna natchiq tavra naulikkumiugguuq tasamma ipiaġisigaa. Tasammaasii aniqsaaġuliġumi tavruuna aniñiagaqsigisiruq. Sammagguuq tuqutkisigaat. Allua taamna agliḷiġlugu tamarrumuŋa tuum unaaqpauramignik." Tavratualugguuq iḷisaksraŋat. Sammagguq aapiyaqtiŋ nikpaakkiqpan, qikaaġutik taapkua taavuŋa kukiḷugaaġutiŋ uŋasiksigaluaġnagu natchiqsitkisigaat.

Taimma, sirgasuaqsirut. Sirgasukhutik itiqtut uvlaami. Tanuġaami aullaqtut nukaġiich. Tavragguuq ukua aapiyamignik sivulliqaqtut iñiqługu. Tugliġiiksitaaġniktik taamna qanuqiliḷaiñmigaat, kukiḷukamiŋ. Ikigiiksitaaqhutik piḷaiḷaat, aapiyaqtik tavra tainna maliqqukługu. Nukaqłiq tavra aqulliuruq iñiqługu, uniktaġaluaqami uniktalliaŋŋammiuq. Aapamiŋ tumiŋi tuvraqługich, uqallautikkaŋigguuq aapaŋatta uvlaami, "Tatkaġma unaaqpauraġalu uniutaġalu tavra naamaruk."

Aullaqtut. Aapamiŋ tumiŋi tuvraqługich. Uvlupak igliqhutik aapamik tumiŋi tuvraqługich, natchiġvia tikitkaat. Tikiññamirruŋ naipiqtuaqsigaat. Tavragguuq tavraŋŋa natchiġiqsuq, tainna aapamiŋ uqaluatun. Allumituvalliġniqsuq. Allusaagaqsiḷiqtut. Taunuŋa sarvaqqtaaġurallakhutik ayuuqpasaġaluaġatikkaluaq uŋasiksiurallakługuaglaan aapamiŋ natchiġvia pivḷutiŋ iḷaŋat allusiḷiqtuq. Allu paqinnamirruŋ qiñiaqsigaat. Qiñiġaluaqamirruŋ aapiyaqtik nikparriqsitkaat. Nikparriqsuq, nikparriġman aapiyaqtik qikaagaqsigaat. Puiḷiaksraaġiiraagaqsigaa. Tainna pivḷutik imanigguuq taikka aapiyaŋat qiñiqtilluni nauliksaqtuq! Tainnalu, taikka pigaqsiḷiqtuq, upaktuġaat. Aapamik tavra uqaluagun piammiaqsigaat! Taamnalluaŋa agḷiḷaaqamirruŋ pipiaġaat. Piammipkaqhunigguuq anisuliaqsimman aniaqsiḷiġman, allumiñi tavra nuigaqsiḷiġman niaqua, tuquqiġaat! Amuvluguasii, natchiġataqtiqtut! Araa, natchirrik pataliġiaqsigaat.

Niptaiḷisigai, taktuguutigai. Aasi tumiqaqhutiŋ, tavra niptailsimmatiŋ uniqqiutivlugu uniaksriuqługu aisaqsauraaqsirut, anuqqautiaqsimmatiŋ. Aisaqhutik igḷiqtuaqpasaŋitchut, uiñiġmanna, uisanigniġai, uiññiġai! Uisaurut! Aŋunianġaat ukua uisausugaut!
Aḷakkaa! Uiññiġai tavra. Tavra uisilaamignik iḷitchuġirut. Aitchautiniġmatigi, maŋaġruaqtun manna, qanuġutik tulakkumiñaiñmiut. Tavra agniġuutimmatiŋ, niptaiḷaġuutimmatiŋ, taunuŋa utiqtaaqhutiŋ apusiñiqturuamun apuyyaqtut. Apunmik iglulirut, naamasivḷutiŋ. Apunmik iglulivḷutik naamasivḷutik inillaktut. Ikpaksrapak agniñġuaqsirut tavrani. Tavragguuq itiqamiŋ auvsaaqtiqivlutik tainna aapiyamignik tainna sivulliqaqhutik, annuġaatiŋ aiḷaqitchaiḷigiññaqługich.

Auksaaqtiqiraqtut uvlupak, kaivalukhutiŋ, iniriŋ taamna apuyyaġviksiŋ kaivalukługu. Siquminniŋa, siquminniq tamanna pichaiḷigiññaqługu. Tavra niġisuliqamiŋ natchiunmigniñ nayuqtauraqługu niġiḷḷagaqtut.

Tavraukua ukiupak uisaurut, sumugniaqatiŋ. Ukiupak. Tavraukua inaat kiisaimmaa mikłiaqsivuq. Qaiḷḷim Mikłiruq. Tavragguuq uunaqsaaqtiqilgiññamik apuyyauraqtiŋ tainna kaivalukługu aqpamik, qiġġaiyaqhutiŋ.
Tavragguuq siqummata, uvlaakun itiġmata, tamarra tumiŋit aqparviŋit iḷaŋŋaqtullagaġigaat uukkaaqhuni. Sumik allamik sikuiñmiuq! Tavrauna siku kisiŋŋuqtuq inaat, apuyyaŋat. Inaat taamna. Kiisaimmagguuquna taamna apuyyaqaġvia siku mikłiaqsivuq. Auksaaqtiqiraqtut. Kiisaimmagguuq taimma mikłiġruiññaġmagu, apuyyamigni tavrani aniḷḷaiqput. Imma taaq. Sumun avuŋa qiñiġviksraitchuq. Agniq. Maŋaġruaqtun. Uvlulaiḷaaq. Avyuq kiimma, uiñġum iḷuani. Uiñġum kiisamma iḷua unna maŋaġniraġigaat, uvlulaiññiraġigaat uisauruni.
Tavra qanuqsausiitkaluaqamiŋ, siqusaaqsiḷgiññamiŋ, unnualgiñmagu, tatqagma unnuaqpalliḷgiñmagu, taaqsiiññalgiñmagu, qaułauraġaluaqami, avuŋa qiñġnaqsigaluaqani, taaqsiiññalgiñmagu, siqusaaqsikamiŋ qanuq isumaaluliqhutiŋ natchiutaiqhutiŋ imma nuŋummivḷuni natchiutaat, niġivḷugu tainna. Ukiupak kiitavra niqigigaat tainna uqsruanunaglaan. Naniqsuŋitchutkiimma. Suniaġutikkii naniqsuġniaŋitchut.

Tavra siqusalgiññamiŋ aŋayukłiquna isumaaluliqsuq. Nukatchiamiñik isumaaluutinikhuni. Isumaalukkaluaqami, taamnagguuq tugliñi aanġuaqaqtuaq iḷisimagaa, aasii taapkuak nuatchiagni aqulliik nalugaik. Aanġuagitchut iluqatiŋ. Tugliñi taamna uqallautigaa siqusaqamiŋ, uvvalugguuqunauna uvva sumik uumiŋa aanġurriŋaŋŋuġniqpauŋ aapaŋan? Aapiyani uqallautigaa, "Aapaalukiaq unaunauvva sumik qaitchiŋuġniqpauŋ imma sumun atuquvlugu?"
"Yaa," yaaqtiqtugguuq. Uvvaliqaagguuq una aanġuluqaqtuaq. Uvvamigguuquna suksraq paniqtasugruk papiġuq uyamitquataummivauŋ? Aggaqamiugguuq taimma paaguramiŋ tatqagmuŋa siḷataanun naluktiġaa!

Siqurut, piyaaqutaiqsut. Piyaaqutaiqsiqpaalluktut, aanġuagitchutkii taapkua, sumik piksraitchut. Siñikhuni, araa, aŋayukłiq una qanuqimña iḷaiññaqunnii niġiugaqsiruq. Sirgasuaqsiruq. Itiġasuaqtiġaqtuq itchuaġuraġaluaġaqtuq, taaqtuq. Tainna siñiqqaalgiḷḷunikiimma, siñiḷḷaqqaalgiḷḷunikiimma, siñiksraiġutirukkiimma. Aliasuŋitkaluaġmiraqtullikiimma.
Siñaavriqqaalgiḷḷuni itchuaġuraġatalgiñman irragmiñi samma, anuġaiññiġman surramikunnii. Itchuaġuraġman qanuq imña sila araa, nakuuniqsuq! Maŋaqtuq aglaan. Anuġaiġñiġman siquuralgitchuq, anuġaiġñiġaaqługi nukatchiani. Kisimigguuq uuma itchuaqtuaqsigaa, tainnagguuq siñiḷiktuuraqhuni itiqtilgiññami itchuaġuum. Itiġiaqtilgitchuq aapiyaŋat. Tavrakii, itchuaġuum piḷiññiġmani itchuaġuraġataqtuq. Uvluŋaiññiqsuqsuli. Samnagguuq paamiŋ sivuġaani manna qatiġuraġuktuaq irragmiñi tautuktuuraaqtuq samna. Tamarragguuq samna qatiġmatun taaġmi. Irragmiñi tautuktuq. Qanuq kilikkaluaġnagi nallaqtuq. Nukaaluuni nalaugallaksraaġivluni itchuaġialgitchuq. Tamarragguuq maanna tauttugigñaqsiuraġniqsuq. Qatiġniqsuq manna paaŋata sivuġaŋani tamarra. Suna samma samna. Taavruma inaat inimiktitun qatiqtuaq tainna irragmiñigguuq tavra tautuktuuraaġasugaluni irragni tilaktuġaluaġmiraġigik. Tavraŋŋa iniŋaniñ, apuyyaqaġvianiñ paaŋata sivuġaŋaniñ, (Immakii paaŋa qalliŋaniġaa, uupkaaqtuam.)
Tautuktuuraaqtuq, qatiqtaamik. Taimmagguuq nallaqami tatqammagguuq uvluq nalunaiqsaġataaqsiñiqsuq, arra, niptaniqsugguuq sila. Suitchuq, nuviyauraitchuq. Uvluayaaqsaġataġaluaġniġaagguuq tatqamma. Sunakiagguuq samma samna irragmiñi tautugaġivauŋ qatiqtaaq samma paamik sivuġaani tavrani. Taamna aanġualik uqallautigaa, sammagguuq piŋiḷaq pigaa. Tautuktuuraaqsiññagguuq samma pigaa.

Aanġualigum pimmigaa aapiyani, "Kiamiliami samma tautuguŋ." Taimma akaŋitchuq. Itchuaqqaaqhuni aquvinnasuaqtiqtuq. Tatqaggagguukii qatiqtuaq itkaluaġniqsuq. "Kiami anisaqta." Aniaqsirut. Tavrakii, anirut. Anikamiŋ, araa. siḷa nakuuruq! Siḷa nakuusiḷgiññiqsuq! Nakuusiḷgiññiġman tavra, tamarra naipiqtuaqsigaat. Tavra tavraŋŋa apuyyaqaġvianiñ puktaamiñ, puktaaġuġniqsurguuq ukua! Puktaaġġuuquna mikłiñiqami inaat. Puktaaq tavara sikutualuk. Tavraŋŋa aullaqhuni tatpamma tatpamuŋanmun uvlum qausaġataġviata isuatuaḷiñaaŋagun tatpamma inniqsuq tamarra. Sivuniqaqhuni, amiľľuniaglaan. Iññuk saniġaqłigiikkumiñaisiññaqhutik.
Taimma. Tavrani piyumisuviaqsirut ukua. Suitchut, niqaitchut, suiñmiut. Uniutaqtuġaluaqamikkiimma uniutaqtiŋ unnii imma pigaat, nalugaat. Tavra. Uvluayaaq qiñiġnaqsiiññaġman uvluuraaġataġman tatpamuŋa isuiññiqsuq tamanna. Uqaaqsirut, "Uvvauvagut apqusiguġnaġaatigut. Apqutiksraptinnik uvvauvagut tamattumiŋa iḷisisugnaġaatigut."

Aapiyaŋata pigai, "Tavragguukkii uumagguukiuvva aanuġluuraŋanik. Aanuġluuraŋata samma apqusiġai!" Uqaataviaqsirut. Apqusiġaiguukiisamma uuma aanuġluuraŋata tamarragguuq apqusiġugnaġniġai.

Tainnaġatavikhutiŋ appiyaŋatta uqallautigai, "Maptutilaaqsaġlaguatai?" Taimmagguuq aŋiġaat. Unaaqpauramiñik maptutilaaġmagu, araa, maptuniqsuq! Taimma taunuŋa saavinnami anayasaaŋitchuq. Maptuniqsuq. Utiqhuni iḷamiñun sivuunniugaqsirut.

"Tavra. Apqusianigniġaatigut," aapiyaŋata uqautiaqsigai, "Apqusianigniġaatigut marra tamarrumiŋa. Tavraptauq tavrami tuqugisimmiugut. Qanuġuta piñiaŋitchugut. Tavra tamanna isukłiḷḷakput tatpamuŋa. Isukłitkaluaġupta utiġisimmiugut."

Aapiyaqtiŋ ukaŋŋaaŋitkaat, maliaqsigaat, aŋiqtut. Tamattumuunna aullaġumaatchiqsut. Tavra, saavinnamiŋ aŋayukłiq sivulliġuutivluni, aasii tuglia tugliliutivluni. Aasiisuli tugliġiisitaaqhutik tainna nukaqłiq aqulliġuutivlugu. Aullaqsaġataaqsirut taapkua nukaġiit, aapiyaġmignik sivulliliqhutik. Tavrakii, unaaqpauramignik maptutilaalaagaluaqamirruŋ, aullaqisaġataaqsirut.

Aullaqtut, aullaqikamiŋ, taimma aullaqikamiŋ, aŋayukłium sivulliuvlugit. Maptutilaaqługu. Nukaqłiġmignik aqulliliqhutik, aullaqtuallaksraaġirut. Aullaqtuallaksraaġivlutik kiŋiaqamiŋ, kiŋiaġmata, suagguuqamna kiŋuanni imaġuanigniqhuni apqutaat. Tikiḷḷaiganiktiġniġai.

Utiġumiñaiganiktiġnigait apuyyaŋannun. Taikkagguuq apuyyauraqtik qiñiġaluaġaat, imaġuanigniqsuq apqutaat tamanna. Uupkaaġarraqsianigniqsuq. Tamannaglaan sivuniŋat tamarra uupkaaŋaiłłuni.

Tavra, tainna pisagutianigniqamiŋ isagutirut. Uvlupak, uvlaapak isagutirut. Tavragguuq ayuuqtiġaluaġaġigaat uupkaaqtuaq, sukatkaqsiḷgiñmiuqsuli. Tavra, nukatchiani uqallautigai, "Tavra piḷguisuaġupta aŋugisiñiġaatigut marruma uupkaaqtuam. Marra tainna itkaqsigaluaqtuq." Tavrakii, uniptaiḷiurallagniaquaqsigai nukaaluuni. Tavra igliqhutiŋ aqpamik pigaluaqamiŋ niglaqsiġaqtut.

Taimma qitiqquyasiaqsimmiuġlu pamna tamattuma sivunġani tautuaqsirut. Tautuktut, tatpamma nuiḷḷagruaqqaaqhutik tammaqtiġaqtuk iñuuraqtitaqtuk pamma. Suitchuq, sikuqsruiñmiuq. Uvvaimña sikuqsruiñmiuq tamarratualuk tamanna. Inirik taimma tautugnaiqamirruŋ sikuqsruiġmiuq. Tamarratualuk tamanna kisimi. Tainna aqpałłutik sukasiiññaġmipkaqługuptauq. Igliqhutik, qallimmatigik suagguuq pikkuak nanuqpaak, tamanna avatqutaqługu avanmun kiggisiraġaqtuak! Tatpikka, tautuktut! Nanuutilaaŋaŋnik iḷitchuġivlugik. Sukanniqsugguuq, avanmun kiggisiraġaqtuk puiraġaġmivḷutiglu. Isagunŋavlutik tainna aqpałłutik tikiḷġiñaaqsigai sukaiḷigaluaqtut marragguuptauq uupkaaqtuam, auktuam kiŋumigni aŋusiiññaġmigai! Aŋusiiññaġmigaiptauqsuli auktuam, apqutaata. Tavrakii tikitkaluaġait, arra, kiggisiraġaqtut avanmun.

Tavra qanuġumiñaiññiqamiŋ uŋasiuraŋŋaan augniŋat taavamna apqunmiŋ, aŋayukłiq uukkaluaġuaqsiruq. Tavra aŋiġaat. Tavrakii piyumiñaqtilaamisun anmuksaġmagnik, nutiktiqami aqpaliqsuqtuq taavuŋa! Kiŋuġaqtiġaak. Tavra piñasuaqtiġaluaġmiuq, sukasiḷḷukhutiŋ maanna. Tugliasuli tainnatun, nutiktiqami taikuŋasuli. Nukatchaatik kisiŋŋuqtiġaik. Nukaqłium tuglia, qallimmipkaqhutik, qalliaqsimmipkaqhutik, nutiktilgitchuq! Piŋisiġrualgitkaa. Piŋisiġrualgiñmagu, nukaaluktiŋ piyumiñaqtilaaŋatulli pitquaqsigaat! Sukasisugauk, taapkuak aglaan sukasivḷutik taapkua piraġaġniŋagniñ. Augniŋa taamna qallimmigaa. Avaŋŋaqsaaqtuġiġaksrimmigaa. "Ki! Qanuġviiganiktutin!" Nukaaluni uqallautigaa, "Kiq! Aunuġviiganiktutin, pisaqsallagniaġiñ, anmuksapqaqpagnik!" Tavrakii, kiggisiŋiaqsaġluqqaaqtuk, avluqsaalukkaluaqtuq, akkuaġaak! Taimma, avanmun nuqirrutigiliqługu, pammaulliġaak. Tammaqtiġmivḷutiglu. Tavra nukaaluiqsiqsut. Piŋasut ukua. Aḷakkaa! "Tavraliqaa nuŋutkaqsigaatigut tamarra tainnatchich," aapiyaŋata uqallautigai. "Tavrakii, sununaglaaqta. Piyumiñaqtilaaqta." Tavra aapiyaŋata aullatisaaqsiḷgitkai. Auktuaq sukasimmivḷuni. Nunaqsruitchuq, sikuqsruitchuq, tamarratuaq apqutaat. Saniġaqłiġiignaiñmiuq. Asitqunniaġnaisiññaqhuni. Sagunŋaugallaaksraaġivḷutik suasigguuq papkuak iñuuraattaqtuak. Tatpamma. Iñuuraaqtitaanilgiññiqsuk. Tatpikkaasii, sukasimmipkaqługu auktuaq kiŋumigni. Tavrakii, qanuquumaaŋitchut, tamarra unaaqaġaluaġmivḷutiglu qanuqsausiksraiñmiuq. Tainna igliqhutik, suagguuq pikkuak agluqpaak. Agluqpaagnik piraġigait. Agluqpaak.

(Agluqpaagnik uvva makimaqamali, makimaqaptakii imma iñugiakhuta uqallautitgaatigut, aglugguuk, agluk. Aġviġum agluk, agliqquk. Tavra, avanmun kiggisiraġaqtuak tainnatchigñik taigaich. Agluqpaak. Aglugnikkii marra taisuugaich agliqqut tamatkua. Tavra.)

Tainna tikitkait. Sukasimmivḷuni auktuaq. Tavra tikiññamisigi qanuquumaaŋitchuq, aŋayukłiq. Piyumiñaqtilaamisuŋ nutiktiġrualgitchuq! Annaktitaurauŋŋulgitchuq. Illiqsaaqtuqamigik kiiqsruaqsigik ilaŋamininġiġiḷugu pisallagniaġitchiigługik, taimma tainnaġmata tugliata avluqtilgitkaa! Piŋisiġuralgitkaik. Sukasiḷgitchugauk. Avluqtuqsaaqsiḷgitchuq piŋayuak. Pisaqsaġnaiqtillugu kiiḷiqługu tasamma. Tavragguuq kiŋuġaqtitiġruaqqayaġaluaqtuq, kiiḷgitkaak.

Taimma nukaaluiqsiqsuk. Tavra, nukaaluiqsiqsiqamik qinnakpaiḷḷuni aŋayukłium unaaqpaurani naluksautigaa! Nukkaluugni piqpagikkagni tammaikamigik. Unaaqpauraiqsuq. Auktuaq sukasimmivḷuni. Malġuŋŋuqtuk. Isagutiruq, isagutiruk. Isagutigaluaqtuk. Auktuaqtauq sukanmiuq. Tavragguuq pisukataaġaallakhutik sivisuqpaŋiñmiruami niglaqsiaġaaqtuqataaqsiruk. Tavraimña uvluqqitiqqaaniktuq. Nukaaluiqsianiktuk. Piḷġataanġiqsuq aŋayukłiq tugliñi kisiŋŋuġman.

Tainna, aqparrutilgiľľugu. Aqpałłutik tainna. Imanigguuq pamna qiġñaaqtuaq tautuaqsivaak pamna. Tatpagga, ataniqsuq. Isuqallakhuni avatigmikkun ittuaq tautukkaak. Tautukamitku tavra qaġaiqsuk, aglaan tamarra auktuaq sukasiruq. Tavrakii, aqpanniqtik iłuaqsivḷugu aqpatkaqsiruk. Aqpałłutik tainna. Kiisaimmagguuq pagna nunaġuigaqsivaak. Sivunġiniġaak tavra. Nuna. Sumiñtaimma tasamaŋŋa. Aqpattuk. Tavra, pisukataaqtualguiḷiiññaqtuk, auktuam malikługik. Tamarra sivuġaak, apqutiqaġmivḷutiglu. Tainna aqpałłutik, igliqhutik. Kiisaimmaagguuġmanna ikpiġuivaak. Ikpiġuġruiññaqtuq tatpagga. Sivunġiniġaat tamarra. Tavragguuq tainna aqpałłutik, auktuaq sukaliqhutiktainna aqpałłutik, auktuaq sukasiiññaġmipkaqługu apqutiktik, qitulgialiqsuq. Maptukłiiññaliqsuq. Qitulgianŋitchuguaq imña aullaqqaaġataġmata. Tavragguuq tainna piḷatitaanġiqsuk. Tamarragguuq ikpik tatpaga tautugmatkik, tautugmatku tatpagga nunamurguuq tamarra sivuniqaġaluaġniqsuq tamanna qatiqtuaq tatpamma. Tavra, augutiaqsivḷugigguuġaglaan, apqutiŋaktasuli. Tavra, nikasunġiqsuk. "Tavra sivunmuktuuraġniallamnuk imaallakkumnuk suŋitchuq, nukatchiagiŋammiiuguk," tavra uqaluqaqtuk, "Sivunmuktuuraġniallamnuk tavra inullakkumnuk suŋitchuq." Suginŋiġigaak, nalupqisunġiqsuk. "Tuquniaġmiñiqsuguktauq tavra."

Tainna igliqhutik. Tapqamun tamarra tulaŋagaluaġniqsuq, tautugnaqsimman. Aqpattuk tavraukuak. Nutqaŋasalguiḷiruk. Aŋusuktuq auktuaq, aŋusuktuq. Tikitchukkik, qituglisuktuq, suruq marra patchisiksraqturuq tamanna apqutaak. Patchisiksraqtusiruq. Tavra, tavra aqpamik. Tapqamun tikiñŋatilaamignik iḷitchuġikamik piḷġataanġiqsuk. Augutiaqsigikkiataŋ. Tavra, tavra, siġġaqivlutik, tapqamun. Tutchiminaqtiġruaġniqsuk! Tapqamun tulaktuk. Qiviaġmatku apqutaak, naugguuġimña. Imaqsilġiñaġmanna. 
 Tavra, aanġugluata annautigaik. Annautigai. Taamna aanġurrulik.

Tavra, annakamik tapqami tamaani, uiññiaŋitkikkii. Tapqaq manna, upinġaaġniġaimña. Immaimña uikiaġmi, ukiumi, uisausugauk, uisausugaut. Upinġaaġniġaa.

Tavra, tamaani pigaluaqamik, niglaġataġmatik, maġġaliqigaluaqamik, taikkagguuqualiñaaġmikkun isuqaġniqsuq ikpik. Immagguuq ukua ikpium isuaniitkaluaqtut kivaŋŋamiñ. Imma inirik tautuktuuraaġaluaġaak. Kivaŋŋamiñguuqaglaan ikpium isuaniittut. Uaŋŋamiŋiľaaq.

Tavra, aapiyaq uqallaktuq taaqsiuravigtuaġaqsimmata, "Uvluqauraŋŋaan uvaguk tammaaniktuguk, uanmun tamanna tuvraġlakpuk, isukłitkuptigu mayuġisimmigikpuk. Nunakkuaġisimmiuguk." Aapiyani taimma aŋŋaqtuallaksiññaġaa. Tavra, aullaqtuk uanmun, niġiŋiñmiuk. Kaak qamma, aqiaġuak suitchuq, niqaitchuq. Tainna igliqhutik. Isukłiññamitku taamna ikpik, tavragguuq apqutaiññiqsuq. Apqutaiññiqsuq tamanna ikpik. Isuqaġniqsuq tavruŋa maġġaq tamanna. Mayuqamik, mayuqhutik uanmun aullaqiruk. Kayumikhutik tainna. Tatpauna kilivaqpatiguuraq. Tainna igliqhutik piḷġataaŋiḷḷutik putukkisaġnaqsiŋaiñŋaan piñiaqsaqhutik, ayuuġniaqtuuraqsaqhutik.

Tavra igliqhutik tainna - yaa! Igluuraq igñagguuq naniq tautuaqsigaak. Ya. Igluuragguuq igña. Uvlum taŋaani tautukkaak. "Igluikka!" uqaataviaqsiruk. Qanuqimña iqsitchaksaġumaliġaluaqamik, "Surugugluuvaguk atisiruguk, ullaglakpuk." "Aa," aapiyani aŋiġaa, "Aa." Ullakkaak. Ullakkaak igluuraq. Igluuraq una, igalaaliqaaq, pimmaa ikkalukkut. Aglaan una avatimiñi suiññiqsuq. Tavrauna igluuraq. Umialgullaŋiññiqsuquna iglu. Taimma tikitkaqsiḷiġaak. Tikisiġmatku, tavruŋa tikisiġmagnik tainna ittuaqsallaktillugik suagguuquna aniaqsiḷiqhuni iñuk samna. Yaa, aniḷġataqtiqtuquna niviaqsiaq. Niviaqsiaq una. Aniḷiġaluaqami niviaqsiaq, isitiqtuq. Isiqtiġaluaqami akuni inŋisiqtuq.

"Isiġitchiguuq." Yaa, tukkuġiaqsisugaugukuak. Nukatpiagummisugauk. "Isiġitchigguuq," niviaqsiam isiqugik. Niviaqsiaquna. Nutaġauraq. 

Isiqtuk. Isiġmagnik, isiqamik, tautukkaak. Suagguuquna ataataruuraq. Igḷisituuraġniqhuni. Tatpika igḷisiqauraġniqsuq, siñigviqauraġniqsuq. Ataataruuraquna. Ataatalugiignun ukuak iññitchuk. Aġnaq tavra tutaalugiñiġaa, niviaqsiaq, niviaqsiġauraq. Ataatalugiigñun ukuak iññitchuk.

(Tavra, ataatalugiigñik unipkaanik tusaasuktuaq taavrumiŋa unipkaaġutigiga Anaġi. Yaikav (Jacob) Anaġi. Taimña. Iqiḷasuum uiñitqiutaa, Aŋasaum aapaksraŋa.)

Tavra, ataatalugiigñun iññitchuk. "Iiii," isiġmagnik, tavra pitqusiġigaak taamna uqaluk, "Iiiii, iññuk imani isiqpaatiguk. Iglaaliġniqpuguk imani. Iiii, iglaaliñaaŋitchuguk, iglaaliqqammiñaaŋitchuguk, tavra iglaaliḷgitchuguk. Qaŋaliukuak taimma iñuusaġniqpak."


Tavra, ataatalugiik ukauk, iglaaliqqammiŋaiññivḷutik uqaaqsisugauq ataataruuraq, tatpikka siñigviuramiñi. Sumigguuqukua uvani iglum iḷuani suksramik tautugnaiññiqsuq, aglaanguuq tavra salumagaluaġniqsuquna una iglu, manna natqa. Tainna tamaani qiñiġayukhuni aŋayukłiġḷi.

Tavra, aŋayukłiq qiñiġaagaqsiruġli tamauŋa. Aŋayuqaksrauraq saałługu piruaq. Aasii akiḷḷiḷiutivlugu taamna nukaaluni. Tunutiłługu taavrumuŋa aŋayuqaksrauramun. Tatikkagguuq tautukkaa uluqpak. Tatpika akkisivalliani inniqsuq taavruma aŋayuqaksrauram. Ulu pigña atuġaluamiiŋiññiqsuq pikka. Aŋiniqsuq aglaan tautukkaa. Tavra tautukamiuŋ niviŋaruaq pigña ulu, qiñiqtuaġuraagaqsigaa. Qiñiqtuaqsaqtillugu ataataruuraq uqallaktuq,"Iiii, iglaavuk sapkua, tutaaluuŋ, kaagugnaqtuk sapkuak samma."

Kaaktugguukkiuvva, aŋayukłiq uqallaktuq. Sumiñ pimmagaagnik apiqsruqtaŋiñmigaik. Tavra iglaaliġnivḷuniaglaan upittuq.

Arauna tutaalua aġnaq taamna aġnaġigniqsuq. Nutaġauniqsuq. "Ikka, tutaaluuŋ, niġiñiuraġumaukukuak niqiksraqsrukkik. Niġiḷik ukuak, iglaatchiat makua niġiraqtut, niġiḷik." Niqiksraqsruqummagik taamma uŋigauramiñ taavaŋŋa, nannim uŋataaniñ taagaŋŋa uiḷgasuk taamna niviaqsiaq tutaalua ataataruuram pakauraviaqsiruq. Suagguuquna pugguttamik, tainna puggutauraq, aŋiḷḷaŋiḷaq, imaqaaqsiḷiqhuni. Saaŋagnun iḷiḷiġai, unisiġmivḷugiḷu taikka, tavragguuq tamaanitchianiḷu ualiñaaŋani ataatami tuŋiutiqaġniqsuq taamna niviaqsiaq. Tavruŋaasii tuŋiutimiñun taimma tavruŋaqtiqhuni. Tavra niqiksriñmatik qiñiqtuaġaqsiḷiġaik aŋayukłium. Tavruma nukaqḷium qiviaqqaaqtikkanii qiviaqtiġaluaqamigit aapiyani qiviaqtiġaa. Qiviaqtiġmani iḷimatchaktiqtuq aŋayukłiq taamna. Qiviaqtiġmani qiñiaqsiḷiġait iyimiksiġmani niqinun, niqiksrautimignun, qiviaġai. Suagguuġmakua iñuich avatiŋich! Isigaḷḷu makua argaiḷḷu iñuum avatiŋi. Niqiksraŋik ukuak. Aḷakkaa! Kaagmisugauguk, tavra isumaliqtuq. Aŋayukłiq tigusiqqaaġataqtiqtuq. Tigusikami taimma tatpigña qiñiqługu ataataruuraq. Aviksiḷġataqtiqami niqimik kiisiŋŋuaqhuni manumiñun kiamitiġaa. Tamuaqsiruq. Taimmali nukaaluni iḷimikľugu, "Tainnali." Manumiñuntauq niġiaqsiruq. Niġigaluaqatik tamuŋŋuaqhutik isagutiruk. Kiisaimmaa ukua nuŋulġataqtiqpaik.

Nuŋulġataqtiqmatkik, nuŋulġataqtiqamitkik aŋayukłiq uqallaktuq, "Nuŋutiġivuk ukuak."

Tavra. "Paniiŋ," ataataruuraq uqallalgitchuq, "Ki, paniiŋ, puggutaŋak kanna piiġuŋ."

(Uvvagguuq una, uvvaliquana, aŋayukłiq taamna qaaŋiiñiġigauvva. Utiqtuallagniaġiga. Taimani unuŋaqsaaqsimmata, saavitchaaqsimmata, aapaŋan niaquusiġaa suŋauranik iġñi aŋayukłiq, niaquunmiñik atipkaġaa. Uvva taavrumiŋa qaaŋiiñiqsuŋa. Aasii tavra kavyanniuġluqtuqunnii sumi atuquŋitkai. Nukaaluanik piriksraqaġnivḷugu. Uvva taavrumiŋa itqaŋitkaluaġniġiga taamna aullaġniiḷġataġman. Aullaqsaġmataptauq kisianik, niaquusisaŋaguuq niaquunmiñik. Tavra kisianik imma suna pikpan atuġumiñaqpagit ilaani atuquvlugich. Taavrumiŋauvva qaaŋiigaluaġiqsuŋa.)

Tavraasii, niġiŋaiġmagnik, ataataruuraq uqallaktuq tatpigña igḷaigiiḷiġmiittuaq, "Paniiŋ, iglaavuk uvvaukuak uiñaġaqpalliġniqsuk. Uvva uiñaġaqtuatun qiññaqaġniqsuk. Siquniuraġuptauvva siquniaġupta. Samma nalliqsik aŋayukłiuva? Tasamma aŋayukłiuruam nallivsik paniga taikka siñiqatigisigaa, tavra nuliaġisigaa." Tavra niŋausaqtuq una, "Paniga taikka tuvaaqasiutiqisigaa nallivsik tasamma aŋayukłiuniġumi, aŋayukłiuruam." Tavrakii, tuvaaqasiġumaagaqsiruq aŋayukłiq, niviaqsiamun taavrumuŋa.

Tavra. Itchuqtaaġaqsiruk nukaġiik. Immagguuq akkumi tatkiani aniiqamik tikitqaaqamik tautukkaŋiik attaurat. Attauraŋik. Tainna naavsigaluaġvigiruurauŋitkaluaġniqsut, aglaanguuq suaqłuiyaġviuniqsut. Attautchimi ittut. Tavra naaptaġviuvlugu quliaġaa ataataruuram. Tatqagmagguuq maqquviksraŋa ittuq naaptaġvigmi. Tavrakii, aniruk. Maliŋitkaik animmagnik. Tavra attaurat avałługik saniġaqłiġiiksillakhutik quigaqsiruk. Quiḷḷaġmik taimma tavsiiqhutik taapkua niqitik katallaavlugit saugaik. Saullaagaik tavruŋa taapkunuŋa naaptaġvigruuranun saullakkaik niqigikkatiik katallaavlugich tavsiiqhutik.

Tavra nukatchia uqallautigaa, "Siquliġniġuviñ aksipqauraġupikiñ pikiaqsaġniaġisirutin piyumiñaqtilaaqtun annaksallagniaġisirutin. Nakutchaġaluaġniaġigaliuvva pisaugaluaġluŋaunnii iḷiviñ annaksallagniaġisirutin." Nukaaluni uqautiaqsigaa, "Uvvauvaŋa piksriutisugnaġaaŋa ataataruuram panigmiñun. Tuvaaqatigitqugauvva panni. Aaqatikiñ, piyumiñaiġḷugik tiguliġumiñaġutin sumik unitchiyumiñaiġutin akitchiġutin siqugisirutin. Uvaŋaptauqlitavra annuġaatka atautchimuglugit inillagniaġitka. Suna pisaġluqqaaqtuq akunilitchiaġiñiaŋitchutin, anisaqtiqsaġniaġisirutin."

Tavra. Sivunniuqtuk. Isiqtuk. Isiġmagnik tavra taamna niviaqsiaq tuttaaganigniqsuq. Nuliaksrautaa aŋayukłium. Nuliaqugaakii taavruma ataataruuram. Isiġmagnik, "Taikka," uqallautigaa ataataruuram, "Taikka paniga. Aŋayukłiuram tasaama aŋayukłiuniġumi, nalliqsik tasamma aŋayukłiuniġumi, nalaqasiġliuŋ, nuliaġliuŋ. Iñuuniaġisirutik. Tuvaaqatigiiksillutik. Aasii sivunġiukkalukkut. Sumik tupinŋataiġutik siñiktuaġitchik." Ataataruuram uqautigaa. Tavrakii. Niviaqsiaq una annuġaiyaġniġmanli annuġaiyaqtuq.

Tavra. Qamitqaaqługu naniq, supiqqaaqługu naniq, taavruma aŋayukłium, tuttaatuq. Tuttaaqami tavra tuvaaqatigiik ukuak, tuvaaqasisuq una aŋayukłiq. Nakuaqqutiaqsiruk, aġnaġlu. Aġnaq uumatavra siññiġniagaqsigaa. Tavra nallaaniktuqhutik, nallaqamik tasamma nukaalua siñaaqsruksaaniktiqtuq. Siñaaqsruksaaniktiqtuq. Tavrakii. Iliŋik siquŋitkaqsiruk. Aġnamuttauġliuvvauna tuttaaqpaallukhuni aŋayukłiq. Annuġaiyaqhuni tuttaaqhuni tavra siñiksramik ayuaqsimmiuq. Tavra, tainna siñikkaluaqamik unnuapak. Siñikhutik. Siñiktillugik iḷatik inaanik simmausiisaġataġaluaġaġigaa aŋayukłium, inaŋiqsinniaŋitchuq, pitchaiḷiaqsisugauq. Inini kisian, sigñagiaqsigaa! Sumigmarrumiŋa timimiñik sigñakkutaitkaluaqtuq, tavra inini kisian uuma piaqsigaa. Tavra arauraqługu pisaġaluaġaġigaa, naami. Tavra payariŋitkaqsigauma inaanik unnuapak. Tavra inaa kisiŋŋuqamiuŋ.

Tavra. Niaquutiqaqtuagguuq aŋayuqaksrauram tautukkaakii taamna aŋayukłiq. Tautuŋagaa. Kiisaimmaa taimma aġnaq taamna niviaqsiaq uqallautivaa, "Uvva inin tauqsiġlaguuna marra ukuniŋa niaquġutimnik." Aa, suagguuq una aŋiqhuni. Aŋiqtiġugauq. "Aa," aŋaŋaatavikhutik, aŋŋaġatavikhuni, inaŋiqsittuq. Niaquġutiŋi iłuaġmiñiqhutiŋlu iłuaqsruqługit panianun taavrumuŋa uiḷgasugmun niaquġutaiqsuq aŋayukłiq, tavra nuupqaqamik, nuupqaqami tinulaakataaqsigaa patiktisimaŋiaġñialaaqsiruq katchimiñ, aġnamun taavrumuŋa kisianik patiktisimaniaqhuni aŋayukłiq. Kiisaimmaagguuquna taamna niviaqsiaq uiñaġaliaqsivuq! Tavra siññiġñiagaqsigaa. Kisaimmaagguuquna siquvuq! Taamna niviaqsiaq. Nuliaŋa. Nuliaġaakiuvva. Iłuaqsruqługu niaquġutaagun savakkaluaġaa akisiŋiñik simmausiiiraġlugu, siñiktuq. Tavrauna tupaliqsrullaiqtuq, kiisaimmauna qamŋuiḷiqpuq. Tavra qamŋuiḷiġman, itiqtinġisanikataqamiuŋ, taavruma aŋayukłium itiqtinŋisaniġataqamiuŋ uiḷgasuuni taamna, siñaaqsruaqsiruġli. Sammayamna nukaalua siñaaqsruqtuaq. Siñaaqsruktillugu, siñaaqsruktuaq sukruaaġiurallaktillugu, qagmagguukkii uvluq piyaqsayyaqsiaqsimmiuġlu, pania una tavra paniapayuk piyukkaa, tamarra niaquġutiŋiñŋullu aaġluqtitaaqamiuŋ, nivġallaqtinnamiuŋ aŋayukłium taavruma taamna piyukkaa niaquġutilik, aŋayuqaksrauram tutaalua, aġnaq.

Tainna siñiktillugik, imanigguuq pamna ataataruuraq, pamna siñiktuatun inġiqpuq. Aatai! Ataataruuraq itiqpalliqsuq. Siñaaqsruġniŋak suaŋasiḷaaqtuq. Taamna pania qamŋutittuq. Aŋalatkaluaġaa, ulukkaluaġaa pamna siñiktuaġunġiġman, taaq imma sukpallaiqsuq, susallaiqsuq. Tavra taapkua annuġaani taavruma aŋayukłium sumik piñaiḷutaiġai, qipitatkii samma, siquaqsikami qipitani.


Tavra piyukkaluaqamiuŋ, imani pamna ipiksaivaluktaaqsivuq. Ipiksairuq. Ipiksaivḷuni, uluuraqpani pamma ipiksauraaqpalliġaa. Ipiksauraaqługu, tatpama ipiksaqpalliġaa, uluuraqpani imanigguuq tatpamma ipiksaaqsimmagu tavrani, ipiksaunmiñik piraġauraaqpalliġmagu pamma sukpaluktaqsaiḷigaluaqtuq, tusaġnaqtuq, ataataruuraq, uluqpaliqivalliqsuq pamma. Nukatchiani saqiraaġataqtiġmani aapiyaġmi siñiŋiññiqsuq. Itqumavaluktaġniqsuq. Imma, iluqatik iḷitchuġigaak. Tavra, tigulġataġai nimiġutaatigun annuġaani. Atqaqsaġataaqsiruq, iłuaqsruaqtuq, nivġallaġuni. Aŋayukłiq maniruq, taamna pania nivġalammiruaq, aŋalałługu, aŋalałługu, niaqqiqsraqługu. Tainna pivḷugu, aŋalałługu, kiisaimmaagguuq taima atqaġataqpuq. Atqaġataqami taamma, suagguuq samna tavruŋa siñigvigmik, akisiŋikta saniġaanun nutqaġataqpalliqhuni samna. Ataataruuraq nutqaġatauraqtuq taaġmi. Nutqaġatauraqami, saptaaqsiruq. Saptaaqsiruqsamnaa! Suagguuq sapkua argait qauŋanun patiktilġataqhutik. Tainna aksipqayuaġuraaqhuni. Suagguuq samna uqallagataġmivḷuni, "Paniga tavra." Isivrukpakhuni, "Paniga tavra." Taammagguuq taamna paniñi niaquġutiligaaq pikamiuŋ, "Uvva aŋayukłiq." Argagnigguuq ilaanun patigataġaġigaik. Uvva panigaaġaa. Nalupqisunġiqsiqtuq. Uliptaaqiruq tavra, isumamiñi aŋayukłium utiġasugalugu kinnaksaqtualigaa aŋayukłium. Uuliksiruq unnii. Imanigguuq taamma paniga tavraaqqaalgiḷḷuni aŋayukłiq taamma uvva aŋayukłiiġatalgitmani, nipaisaallakkaluaqami, tavraŋŋatchiaq misamatitpuq!!

Misamatitchaġluqqaaqtugguuq aulayyakhuniḷu aŋayukłiq pikiaqsaqtiqtuaq nukatchia aŋuŋisiġaa! Pikiaqtiqtuq, taapkua annuġaani tigumiaqtiqługich, pikiaqtiqtuq! Pikiaqtiqtuk! Taamma, paniiqsitiġaak. Aqpaqsruqtuaqsiruk taikuŋasugruuraq, nauŋannuġaaq aŋayukłium. Nukatchiagguuq taimma iñuuganiktiġniġman qalliḷiqsiññaqługu nutqaqtiqami, annuġaaqtuqtuaqsiruq. Annuġaaqtuqsaġniaqtillugu suagguuqamna, "Yai-ai! Panigatai. Yai-ai! Panigatai." Siaqqaalaaqsiruq taamma igluurami. "Yai-ai! Panigatai," taamma. Annuġaaqtuqtuanikami, taavruma aŋayukłium, utaqqimmipkaqłuni nukaalugmiñun, siaqqaulaniŋa piḷḷautanġiaqsimman amna, aullaqtiqtuk. Taammagguuq nipaa, "Yai-ai! Panigatai. Yai-ai! Panigatai. Paniiqsiqsiġugauŋa." Taamma. Sunauvva taamma panni niaquiġñiġaa, aŋayukłiq pisaqsaġniaqługu. Niaquġnmiñik annautiqaqtuq aŋayukłiq.
Tavra, susausiiqsuk. Aanġuaġuġiġmiuk, aanġuaŋa taimña tammaŋammiuq taavruma nukaqłium. Aasiasii ilaaptauġli niaquġutiŋi aapami tammaqtinmigai.
Tavraukauk, aullaqtuk. Taima tusaġnaiġman, sumik uliŋisanikamik, pisukataqtuaqsaġataaqsiruk uanmun. Kaaqamma, niġiŋaiñmiuk. Tainna, igliqhutik, tainna uvluq qitiqquġiŋa aksraksaaŋasiaqsimmiuġlu igliqhutik taimma uunnaġuutiraġaliqługik, uiñaġayaaŋaliġaqhutik tainna, sanipaktuġayaaġaliqhutik, siñiŋaiḷak, tainna pisukataġnialgiḷḷutik, uiñġaq atuqługu, nallaġugmiñatiglu uvluqaŋŋaan.

Igliqhutik taimma, putukkitqayalgiññami aŋayukłiq, siñikhuni pisukatallaġmi, tupaktiqhuni, qiñiqtuaqsiruq tamauŋanmun. Aa! Suagguuq pigña igalaaq. Maniġauraq pigña igalaaqaġniqsuq. Tai nukatchiam piḷiġaa (uvvali itquamavaluktaŋiñmiñiqsuaq), unŋasianiktiġnikkaqtiik, "Ya! Pikka igalaaq! Ullaglakpuk pigña! Pianiktuguk uvaguk."
"Aa," aapiyani aŋilgitkaa. Ullaaqsigaak, ullakkaak. Ullakługu, paaguraquna. Paa una aŋiqpallaŋiññiqsuq. Aatai! Paa, mikiniqsuq! Qanuġutik iviġisivak? Paakkaluaq una, uvvauna igaliqaġmiñiqsuq, iglusugrukkaluaq uvva. Aḷakkaa! Tavrani itchaqtillugik, ya! Alaqsumi nipuŋaaqtiġniġaak una aaquaksrauraq anianiktiġniqsuaq! Aaquaksraluuraq. Ya! "Ki! Qaiḷiġruaġniqsutik tavra. Ii-ii! Quviqtitqayaġniqsuŋa tavra qaiḷiġruaġniqsutik. Iñuuliġrualgiññiqsutik."
"Ii," aŋŋaġaa aŋayukłium.
"Uiñaġaġniqsutik uvva, siñiktuallagiaġitchik qamuŋa uvaŋa igluuramnun," aaquaksrauraq aasiuna. "Ki, kiŋuppiġḷusik isiġitchik." Ya! Sivunmun isiquŋitkaqsigik; kiŋunmun. Isigatik isiqqaaġlugitguuq uvva isiġlik, "Kiŋuppiġḷutik isiġitchik," tainnaqami. Isigatik utinmun, kiŋuppiaqtuġutik qamuŋa isiġitchik, paakun tavruuna." Taimma aŋayukłiq sivulliulgitchuq. Kiŋuppiaqtuqhuni isiqtuq. Kiŋuppiaqtuqhutik isiqtut, qiŋuppiaqhutik. Tainna isiqtut. Yai! Isiqsaġniaqhutiglu, araa, tivraġikkalukkut imña iglu! Aarigaraa!

Nauriaqsugniraaq! Tivragigñiqsuq una iglu. Uvvauna aaquaksraluuraq kisimġiulgiññiqsuq.
"Ki. kaaktutik, iḷisimagiptik, kaaktutik." Iḷisimaniġik uuma! Kaaktutik uvva, kaagniqsutik." Immakii qiññaŋaŋñiñḷuunniiqanuq, uvva iḷisimaŋŋuaġugnaġik. "Kaagniqsutik tavra. Qiññavsigñi uvva kaagniqsutik. Ki. Niġiñiuraġumautik, niqiksraqsruġniaġiptik."
Niqiksraqsruġik. Araa, suagguuq makua pukuat! Tamarra, niqit! Qanusiusukami, masuusukami, sunaliqaa niqi. Aarigaa! Niġiaqsiruk, isigagruaguŋitchut, argauŋitchut, iñuum argaġiŋitkai! Niqaik imma ataatalugiik argaglualignik, uiḷgasuum taamavruma. Taavrumuŋa tavra isiġniqsuk niqautigiksuamun. Niġiaqsigaluaqtuk, niqinmakua qanuqilisuŋitkaqsisugaut! Tamarra niġigaluaġai nuŋusuŋitchut! Kiisaimmaagguuq ukuak aqiattuqpuk. Tavra, niġigaluaġmagnik niġiŋaiqsinmigik.
Tavra, niġiŋaiġmagnik, taavruma aanaruuram, niġiŋaiġataġmagnik, tuŋuittaaġiksivḷugik siñiktuaqtitchaqsaġumaaqsigaik. Tukkuġiksuk ukuak! Piyaaqunmik sumik itqaaŋitchuq. Tavra, aanaruuram uqallautisaġataaqsigik nallaqsaġataaqsimmagnik. "Uvva quliaqtuaġutiniaġiptik," uqallautilġataqługik, "Uqautisallagniġiptik. Uvva iliptik iññuk nukaaluuqaqtuatiik. Nukaaluutik taimma piyaaqutiŋma, akiqaġulgiḷḷutik, tainna iñuulusi iluqasi aitqugaluaġivsi, iñuulusi iluqasi piyumiñaġaluaġmiruasii, akiqaġupiaġatalgitchuk taapkuak uvaŋa piyaaqutika.

Uvaŋauvva annaktitkiptik, annaktitkivsi. Qanuġumiñaiġaluaġaasi, tavra, qanuġumiñaiġaluaqtutik, qanuġumiñaiġaluaqtusi. Nagligivlusi tavra uvaŋa annaktitkiptik. Tavra taapkua, taikkuak ataataruuraġiik, ataataruuraġiik taikkuak taikka iñuqaġnaiḷak. Iñugnik niqillak, qaŋapak! Iñugnik tainna piyaqquqtitchiugaqtuak. Tavra takanani tasamani inivsiññi tuquguptik tulautillakkayalgitkaatik, aasi taima niqiksraqtaaġilutik. Iluqasikiimma piñayalgitkaasi, iñuulugik taapkua nukatchaatiglu iluqaisa piñayalgitkai!" Tavragguuq qanuġlugik akiiḷiyumiñaiḷḷugik, qanuq akiqaġukhutik taapkuak, ilaa taavruma aanaruuram piyaaqutiŋik, "Piyaaqutika taimma uvaŋa ikayuqtikali, akiqaġupiaġatalgiḷḷutik tavra nukaaluiqsitkiptitkin. Nukaaluutik taimma akigigaik taipkuak.

Aasii iliptignun pigiliutipkaqhutik. Iliptik taima piksratik taipkua tautukkatiik nanuqpaaglu agluqpaaglu. Tavra iliptik pisik, atakkiataŋ uvva sumik pisautiksraiqsutik." Iḷisimaniġik umma. "Sumik annaksautiksraiqsutik, tavra iliptik pisik, piksratik taimma itqagiyumiñauraġniaġniġuptitkik. Piiguġmiguptitkik taima pigiyumiñaiñmigitik." Tavrauma aanaruuram, aaquluuram uqautigik.
"Ki, tavra annaktutik, iliptik annaktuatik uvaŋa annaktitkiptik. Allam annaktinġitkaatik tavra uvaŋa annaktitkiptik taavrumaŋŋa. Aasii samma itiġmiguptik uqautiniaġmigiptik."
Nukaġiik aŋŋaqtuk, aapiyaŋata aŋŋaġaa, tavra iḷitchuġiruq. Nukaalutik unnii, tulakkumiñaġniqamik akiuniġmagnik suginġiġmigai. Tavra quyaŋitkaluaġmiuq. 
Tavra, tainnaanigniqamik, siquruk. Siñiktuk. Uvlaami itiqami aanaruuraŋakta niġiqqaaġlugik siñivsaaquaqsiḷgitkaik, aniniaḷaiľľugguuq aglaan. Aniyumalutik ukuak piŋiñmiruak, tukkuġikamik. Itqutchiḷgitchuk, niġiḷgitchuk, pukuat allausukamik. Niqi. Kayumisuuraġniallaġmik, niqimik nakuuqsrauraġniallaġmik, aqiaġuŋik silivittaqtuk.
Tavra. Niġiruk, niġigaluaqamik, siquvsaaqummatik, taimma aanaruuraqtik sutilaaŋa nalugaak, imma kukiḷugniaġniruq. Siqulgiññamik, siñiḷgiññiqsuk. Siñikhutik, itiqtilgitkik. Nullautchiġiiqsaaġutigguuq ukuak piḷik. Itiqtinmatik akaŋiḷgitchuk, qaummaaġik! Tavragguuq una siksrignik atigiqaġniqsuq. Siksrigaaġniqsuq.
Tavra. Allausukamiŋ pukuat, qanusiusukamik, niqit iḷaŋaniñ. Niġigait. Tavra, niġianigataġmagnik, uqallautigik, "Tavra uvlaakun itiġuptik, maaniinniaŋitchutik maaniiqpakkumiñaiñmiutik uvva, aullaqtuksrauniaġmiutik tavraŋŋa." Taimma. "Uvvaaglaan uqautiniaġiptik niisimaugaġutik ittuksrauniaqtutik. Tavra taimani aullaġataġavsi, aŋuniaqsaġataqavsi piyumikkiutianiŋalgiḷḷusi pigaasi taavruma ataataruuram. Tavrali tainna piyaqquqtitchiugaqhuni aŋuniaqtuaguvluni. Aasiuvvali uvaŋa suuŋitkaluaqtuaŋaa, suitkaluaqtuaŋaa, tavra aglaalli taapkuak uvaŋa atanġivluŋa, iñugivluŋa, nanuqpaaglu agluqpaaglu, annakkumiñaġaluaqtuasii iluqasi, akiqaġupiaġatalgitchuk! Akiunnatik piyumiñaiḷḷutik.

Suuramik unnii tavra taamna iniri apuyyaqaġviksi nuŋutchaġataġaluakkaŋaat taapkua taavruma ataataruuram, ataatalugiik taapkuak tutaalugiik nuŋutitchaġataġalualgisaŋak inirik. Taapkuak piyaaqutigma uvaŋa nuŋunŋiaqsitaŋak kavyagiliġlutik uvaŋa, kavyatchakłuŋa, nagligivḷusi, kisiptik unnii aŋayuqaavsigñun utillanasugalutik pigaluaqtuaŋaa, sugisivisigik taimma aŋayuqaatik, aŋugisivitkiik naaggaqaa kiŋuġaġisivitkiik? Ammuuktuaqtutik, aglaan uvva iľuanmun aullaqiŋagaluaqtutik, tikitiktuaġik. Tavraasii, samma, uvlaakun aullaġuptik, ayuuġniaŋitchutik uvamniñ. Tasamma kasuġnialgiñmigiktiksuli ataataruuraq. Tainnasuli igluuraqaqtuq, aglaan iḷaitchuq, kisimi ittuq. Kisimġiuġaluaqtuq sapiġnaqtuq aglaan, sapiġnaqtuq piyaaqutaukkaqhuni. Naŋaġukkisigaluaqtutik naŋaġumiñaiñmigiksiksuli. Aasiami uuktuġnaqtuq. Tavra itiguptik tasamma ullagniaġiktik, tikiññiaġiktik. Naŋaġumiñaitkiktik aglaan, utiġumiñaitchutikkii. Tavra, ataataruuramuttauq taamavrumuŋa utiġumiñaiñmiutik."
Tavra. Siqukamiŋ itiqsaġaik, "Ki. Uvluqtitkaqsirutik. Itiġnaqsigaatik. Aullaġnaqsigaatik, maaniitpaitkaqsirutik." Tavra, itqutchiqsitkik. Taqurriñġiñmigik, itqutchiqsuk ilaŋaniñ. Pukuanik. 
"Tavra. Uqautisuiġiptik, aglaan tavra," uqautiaqsigik, "Iqsiñaqtuavsum, taamavrumakii ataataruuram piyaaqunmiñik piyuaqsaqpatik taapkuak nanuqpaak sivulliulugik itqaqqaaqsaġaluaġisigitik, nallivsik itqaġumiñaġumi taigaluaġisigik iḷaiññaq unnii, 'Nauŋmiipkuak nanuqpaak?' Tavra uqaluksraqtik, 'Nauŋmiipkuak nanuqpaak?'

Taamna itqaqsallagniaġisigigrik. Aasii suli taamna pillugmikpan, piiġmikpan, allamik pisalgiñmikpatiksuli, iqsitchalgiñmiguptik qanuqsausiigaqsiḷgiñmiguptik, itqaġisiḷgiñmigitik taapkuak agluqpaak. Tainnasuli, 'Nauŋipkuak agluqpaak?' Taapkuaksuli, tainna ququulagisigaluaġisiḷgitchutik taimuŋaġruiññaq. Akiqaaniŋaruk, tusaaŋiḷġataġasigaatik. Ki," uqautianikamigik kiiġik, "Ki, annisitchik. Aasii anianikkuptik taikuŋaqtaallagutik kiŋiaġumautik."
Aniruk, qavsuaġrugnik avluqtuallakhutik, kiŋiaqtuk. Kiŋiaġmagnik, yai. Suagguuq ukua sisiqutat. Sikarigmun tavra iññiññiqsuk!
Aullaqtuk. Aullaqamik tavra igluuramik tautuktuk, taikka, uŋasiŋiññiqsuq. Naŋaqsaġaluaġaġigaak, sivunġak avigaqtuq. Nuna avigaqtuq. Suitchuq, tautugnaġviksraitchuq tasamuŋa. Tavra tuŋaanun aullaġmagnik umigaqtuq. Tavra pisaaġiŋŋauqhutik naŋaqsaġaluaġaqtuk, nuna avigaqtuq. Tainna avikhuni, patiktinman kiisaimmaa taimma piŋasuiqsuaġaluaqamik, naŋaġumiñaiñmikamitku ullaktuaġniagaksivaak.
Tavra tikitchuk. Tikiñmagnik, ya! Aŋayuqaksrauraquna. Aniḷḷaniqsuq. "Ki! Iglaatchiak sapkuak isiġlik." Isiqtuk. Taimma tavruŋa iniksritkik, paaguraġmi iqiŋanun. Tuqługauraqaġniqsugguuq una imani. Tuqługauraqaġniqsuq, qanitchauraqaġniqsuq. "Ki! Aquvittitchik. Iglaatchiak sapkuak niġinayaqtuk."

Taimma. Niqiksraqsruġik. Niqiksraqsruġmatik suagguuq aasii makua iñuich avatiŋich. Tainnatun aasiasi aŋayukłiumguuq qanuqimña kiiñaŋa iłuiḷiqsiqami, "Innatchinik uvaguk niġilaitchuguk." Aqiliġai taavuŋa.
Aqiliġmagit ataataruuraq uqallaktiqtuq, "Ya. Imani sapkuak iglaatchiak arguaŋagisiñiqpuk. Iglaatchiak ukuak qiñiqtuaqinnayaġikka," uqallaktuq. Uŋanmiñun pakauraaqsiruq. Pakaluuraqhuni, taikka puuqtauramik; iŋalugmik puuligauramik amusiruq. Aatai, suagguuq igña qiḷautikuluuraq aragaŋiññiñ aŋipqaqhuni. Amukamiuŋ qaniġiñin imaqtiaqsigaa. Imaqtiqługu, araa, suagguuq, igña qiḷautaa agliaqsivḷuni, qaniġmiñin tainna imaqtiqługu. Kisaimmaagguuq uuma kasautiqsruqpaa. Kasakkami iñiksiŋaiññiqsiuqługu aglilaaġaa. Aa, qiḷautiqpaġuġaa. Kasaktuallaqqaaqługugguuq tavra imaqtiġaġigaa. Kiihaimmagguq uuma aglivaa. Aglianikkamiuŋ, "Iglaatchiak sapkuak qiñiqtuaġayaqtuk!" Qinġaqtuqtuq ataataruuraq taimuŋa, "Ki! Iglaatchiak ukuak qiñiqtuaġayaqtuk!" Uqallaqqaaqhunigguuq qiḷaugaaluurani kasaktuġaa, imiksatitiqtuġaa! Imiksatitiqtuqqaaqługu kiiqtuq, "Ki! Iglaatchiak ukuak qiñiqtuaġlik!" Tainnaittuallaksaqtillugigguuq paaŋat auġniqsiaqsivuq. Aa, auġniqsivluni nuigaqsiruggukua kigutiqpait avanmun kiġisiraġaqtuat! Iliŋignun. Tuŋiŋignun. Tavragguuq tatpauŋa qiqsinniaqsaġaluaqtuk, ataataruuram qiḷaunmiñik tinurałuaqsisugaik! Taavruma tuŋaanun "Ki! Qiñiqtuaġitchik iqsialaŋiaġutik!"

Taa, tamarragguuq nuna qapquluullaan isagutisugauk. Tainnagguuq pialaniaqhutik nukaqłiq una iqsitchagniqsrauniqsuq kiima. Itqaniqłaqtuq. Tainna sumik aapiyani naluksritkiŋŋapkaqługu itqaniqłakkami uqallaktuq, "Nauŋipkuak nanuqpaak?" Taimuŋaiññaq ququqtuq. Tainnaġluqqaaqtugguuq akunġatigun tasamaŋŋa nunaġruiññaġmiñ puiruk nanuqpaak, kiggisiraġaqhutik avanmun. Kiggiraġaqhutik taapkuak isiqsaġataqtuak tikiññamik aqsaurautigivlugik tammaqtut! Taimma tammaqtut.
"Yai." Sarvaqtaaqtiqami ataataruuraq, "Yai! Imani sapkuak iglaatchiak sapiġnaġniqpuk," uqallaktiqtuq. Tainnaqtiqqaaqhuni qiḷautini kasaktulgitkaa, kasaktuġaa. "Ki!" Kiiġutigillaan taimuŋa, "Ki! Iglaatchiak ukuak qiñiqtuaġayaqtuk! Qiñiqtuaqtitchigik!" Kasaktulgitchuq kiigutigillaan. Qiḷautini kasaktuqqaaqługu kiiġutigillaan.
Kiipqauraġman naipiqtuaqsiḷgitchuġli aŋayukłiq. Naipiqtuqsaqtillugu suagguuq manna natiŋat asiññiaqsiḷillagruaqhuni. Taikka, ataataruuraq tikiḷḷaiganiktiġniġaak. Araa, suagguuq makua qupilġut! Araa, sayuaġruaqtun! Tikitkaqsigaik. Nunami avikhuni. Qupilġuq sauaġruaqtun imma tipaa qupilġuqsuġniq. Tainnaqsaġluqqaaqtugguuq aŋayukłium itqaġnisaaŋik, "Nauŋipkuak agluqpaak?" Aŋayuqaksrauravlu akunġatigun misapqatilgitchuk. Misapqatinmagnik kiggisiraġaqhutik aŋayuqaksrauram tuŋaanun isagutiruk. Isagunŋavlutik aŋayuqaksrauraq ullakkaak.

Tammaġman, aniruk. Uanmun isagutiruk, aaqpamik. Piuraaġvikaaqtik iḷisaqqutigillaan. Iḷisaġikamitku iniġruuraqtik tikitkaluaġaak, iniġruuraġuaŋigniqsuq, igluuŋaiġñiqsuq, aŋayuqaatik kinuġaġaik. Kiŋuġautchiruk aŋayuqaamignik.

"Eh," iḷisaġikamitku, qirruktuallakkaluaqamik aŋayukłiq uqallaktuq, "Eh! Suġuġluŋattuquvaŋa aullaġlaŋa. Eh! Amaġuġuġluŋauvaŋa aullaġlaŋa.: Taimmagguuq tamauŋa piŋiñun killiġruuranun tuuqsallakhuni suagguuq manna amaġuq aullaqhuni.
"Eh!" Igḷualigguuq taimma qanuqsausiitkaluaqami, "Eh! Suġuġluŋalisuquvaŋa aullaġlaŋa. Qavviġuġluŋauvaŋa piḷaŋa." Taimmagguuq tuuqsaqhuniḷi aullaqhuni. Suagguuq una iḷimiñik qiñiaqsikami qavviġuġniqhuniḷi. Taimmagguuq qavvigḷu amaġuġlu aullaŋaruk.

Tavra unipkaaġa tavruŋaaglaan isukłiḷḷaktuq. Tavra sunauvva taapkuak nuliaġiik kiŋullagniqsuq imma sumun tammaġniqsuk.
Tavra tavruŋaaglaan unipkaaq taamna isuqallaktuq. Taavrumuŋa tape-mun tavra iłuapiałłakpalliqsuq. Unipkaaġali tavra taamna sagluuġutigiugallalgitkiga taipkuali kiimma sagluuġutigŋamammarruŋ. Tavra pigiisilaaŋalu nakuutilaaŋalu iñuuvli tusaagumiuŋ tasamma tusaaniaġaa, nakuuruamullu pigiitchuamullu igliqtuaq. Aasii tavra unipkaaġumaaqłuŋa iñuuraŋauvvaa unipkaaq taamna taavrumuŋa tape-mun naiññasugigaluakkaġaa naamapayugmiuq. Uvvakii unipkaaġaaquvluŋa iŋiqsruġniġmata uuktuaqsaġniaqtuŋalisamma. Uvvali unipkaaġali taamna uvva taavrumuŋa inuġniaġasugigaluakkaġa naamallaktuq. Aasii samma piyumiñaġuma iḷavsaaġniaġiga ayapqutaqaqtuksrauniaġaluaqtuaq uvva tape-mi taavrumani tape una naisiqhuni piuq.
Tavra.