Tikiġaġmigguuq...

Tikiġaġmigguuq...

Avaqqanam unipkaaqtaŋa
Akiiḷaaqługu aitchuutigiraŋa

Paniattaam aglaktaŋa
Qiñiqtualiaŋi Ugiaġnam

Piḷiaŋat
Alaskam Iñupiaŋisa Uqaġniŋatta Savaaŋat
Iḷaŋa
Iñupianik Kaŋiqsiñiaġvium
Alaskam Iḷisaġvia, Fairbanks, Alaskami


Kunullamiñ, Aapamniñ unipkarrak taaġa, (ii) Kunullamiñ.

Unipkaaq taamna unipkaaġniaġiga.  Samma taamna nuŋukpan allamun piñiaġmiuq.

Tikiġaġmigguuq iñuich iñugiaktut takanani Tikiġaq iñugiaŋŋaan, iñugiaktut tainna iñuuniaqtuat. Qargiqaqłutik iñuuniaqtut, aasiḷi nuliaġiik inmikkun iñuuniaġmiruagli iġñauraqaqłutik.  Tainna qargimun katiłłutik niġiñiaġuurut aŋuniaqqaaqłutik aigamiŋ aŋuniaqtuat qargimuguurut.  Ai tarva nuliaŋisa payuktaaqsivḷugit, tainna uvlutuaġman aŋuniaqtuat qargimun niġġiyaqtaġmivḷutik aiyaagamik tuvaaqataisa aasii payuktaqłuġit.

Nukatpiaġruk uvva taamna iġñiŋak, agliuraŋaruaq.  Kiisaimma tainna qargimun payugmalliuna aġnaq, uiqaqtuaq, aŋunialgummiruamik payugmanimña uiŋa piitqataliqsuq.  Tarvaasii imma sulluataġman qaisuummivḷuniḷu.  Tainna unnuatuaq, anaqatuaq piitqataliqsuq.

(Taamna aŋunialgummiruaq?)
Aŋunialgummiruaq.  Aġnaqtauq tuvaaqataitchuaq uiygasuk inmigun tauġuuq igluqaġmiruaq.

Tarva kiisaimmauna aġnaq taamna iḷimatchaksimavuq tainna tuvaaqanni aġnamun taavsrumuŋa piraġaġasugalugu, iḷimatchaksimaruq.  Tainna tarva payugman, iḷaanni qaiŋitchaqtuġlu.  Iḷaanni sugaluaġami qargisuummivḷuniḷu, tainnaiḷiruq.  Tainna payukqaaqłuniasi, payuŋavluni, utaqqigaluaġamiuŋ, utaqqiqľugu aŋurriŋ qaiñiaqtuaq, qaiḷḷaigutiruaq utaqqiqľugu tarvaniittuaq qargimi.  Kiisaimma qaiḷġataqpuq.  Tarvaasi qaiḷġataġman iġñaurani tigumiaqługu, aquvinman, aquvinman taamna tuvaaqanni taikuŋa saniqqamiñun, uvuŋa ilaanun aquvinŋiñmiuq.  Asiñun aquvittuq, aŋun taamna.  Kiisaimma, paammallasiŋarugguuq una iġñiŋa, paammakłuni, pisukataqtaliqľuniuna paammaktuaq, pisukataqtaliqľuni iḷiŋaruq.

Taima aakaŋata uqallautigaa, "Aapaŋnugiñ."  Aapaŋanuquvlugu.  "Aapaŋnugiñ."

Aullaqtuq aapamiñun.  Taima tikiñmani aapaŋata tigugaluaġnagu iġñaurani kiŋunmun tiligiññaġaa, "Aakaŋnugiñ."  Aakaŋanuquvlugu.

Akkupak tiliraġaqługu utiqtaqtitaaqsigaak.  Utiqtaqtuq.  Kiisaimma aapaŋata piyumiñaisimammagu aakaŋata tiguvlugu anivuq.  Taima anigami aimman taimaimña tuvaaqataa aiŋiḷgitchuq, niġiugigaluaġaa.  Kiisaimma aŋuniaqqaaqtillugiyaasi payuktaġnaqsimman payuktaġaluaġamiasi piiḷgiññiġman taamnaptauq aġnaq uiygasuk inmigun iglutuqtuaq tamaaniisimamman qaiḷġatalgiñmagnik anivuq, taamna aġnaq.  Aasi taamuŋaqłuni taavsruma aġnam igluanun.  Iŋiuqsaġumaatchiġik qanuq pisuutilaaŋaŋnik taapkuak uiñiḷu taamnalu niviaqsiaq, uigitchuaq aġnaq.

Taimma isiġami akkupak iriġviksramiñik qiñiġaluaqtuq iriġviksramiñik paqitchiḷaitchuq.

Kiisaimma iglum katchia, katchiŋit, piyumikkiutivlugu katchiq tamanna uqallakpuq, "Katchiiŋ makuqtiik avititchik."  Suagguugmanna katchi aatchaqłuni.

Taima aatchaġman taamuŋatchianun isiqłuniasi taamna aġnaq
(Aŋatkuuniaqsukiimma, amii?)
aaqanuq, suva taima.  Taima isiġami uqallautigik, "Ki, mamititchik."  Kasulgitchuk, quppaŋak tamanna aatchaqtuuraaġaqsiruq.  Qiñiġvigiaqsigaa quppaŋa.

Tainna akkupak tarvaniittuq.  Tainna tarvaniitillugu imanigguuq tasaŋma sukpalliġataqpuq iñuk, unnuaġruaġmagu.  Qargimiittuat aiyaayumiñaqsimmata tasaŋma iñuk sukpalliqsuq.  Taimma isiġman suagguuq una aġnaq, taamna iḷisaġigaa tuvaaqataitchuaq niviaqsiaq.  Tarvaniitaaqsiruq.  Taima tarvani isiġmiupkaqługu suagguuq sakimna iñuk suli isiaqsivḷuni, suagguuq una tuvaaqataa isiqłuni aŋun, uiŋa.  Taima tamauŋa natiġmun aquvittuk.  Qiñiqtuaġaqsigik, qanuq piñiaqtilaaŋaŋnik naipiqtuaġuraaġaqsigik.

(Miqłiqtuuraŋaimña piatuipaługmiuq.)  
Miqłiqtuurani qimakługu.  Kisimiuvva ullakkik.  Taima akkupak tarvaniitkaluaġamik, suagguuq una aġnaq taamna quġvigmik tigusivḷuni taavuŋaqtallakłuni quigaqsiruq.  Quigaluaġami, quiŋaiġami mayuqivluni, suagguuq uuma quġvik taamna taavsrumuŋa aŋunmun taikuŋautiaqsivḷugu.  Aquppiruq uvva taamna aŋun.  Tarva aqupipkaqługu qaitkaa quġvik, quirani anaqtani taavsruma aġnam.

Tarvaasi uqallautivlugu, "Iḷumun nakuaġigumma anaġalu quġalu niġġikkik."

Tarva suagguuq iksruma tainna aaġluġutisaaqsivḷugu aulatkaluaġamiuŋ.  Aaġluġutisaaqsimman taamna iriqsimaruaq uqaluksraŋat quviqługu uqallaktiġniqsuq iriqsimammiruaq, aaġluġutisaanigmagu qualu anaŋalu, "Mamaġman kiaq," uqallaaniktiġniqsuq.

Tarvaasi uqallaŋman tusaaliġniġaak uqallaktuaq tusaaliġniġaak.  Tainna naalaġniummaliqtuġaluaġamik taamna aŋun uqallaktuq, "Ataa, inuqaŋma nuggiuk."  Qaaŋŋa siḷamiñ imma piñivḷuguami.

Taima aniruq aġnaq.  Taima tatqaġma aniiġaluaġami isiqtuq.  Iñuisimaruġġuuq.  Suagguuq uuma taamna qua imiaqsivḷugu.  Tarva uqallatqiŋitchuq.  Anaŋalu taima niġigik.  Tarvani akkupak naipiqtuaqsigik, qiñiaqsigik iḷagni, uiñi.  Kiisaimma tuttaaqpuk.  Igḷiġmun tuttaġmagnik qiñiqtuaġaqsigik tainna qiñigik tarva.  Uqallatqiḷaiñmiuq.  Qiñiqsiññaġik tuttaaġmagnik.  Tainna tatpika qiñiġaluaġmigik, qiñiqtuaqługik tainna piyuutiruak qiñiqługik kiisaimaguuq piyuutiŋaiġamik siquvalliqpuk.  Tarva siquvalliġmaŋnik, iḷitchuġiyumiñaiqpalliġmaŋnik puliġuanikpalliġmaŋnik siqummaŋnik katchiq tamanna pakikľugu uqallautigaa, "Kiavititchik," aatchalgitchuq, aa tarva anisaġami, "Ki, mamititchik."  Mamittuq, mamilgitchuq.  Taimaasii anivḷuni.  Tarva anigami, isuma, isumaŋa naviktuq.  Uvvaliqaagguuq avsruma sugraġiññiġaa sugraġiñġiġik aapaŋakta, allamik aġnamik nakuaqsraqłuni, nakuaġiliqľugu alla aġnaq.  Allamun aġnamun piyumaatchiqľuni.

Taima tarvaniitkaluaġami, iġñauraġagguuq naŋiqaqtuaq nannum amianik, nanuqqamik, taina nanuġasugruuraq iġñiŋata (Qarrauraŋa) qarrauraŋa tatpaani iñiaguruaq isakkamiuŋ, amaqługu iġñaurani aniruq.  Ukiaġmagu, tuvaitchuami, tuvaŋaisillugu, taaġmi taimaasi taunuŋa immamun nalukługu nanuġaq taamna.  Naluanikkamiuŋ takanuŋa ikkivigivluguasi.  Suagguuq ukuak puktaaqsivḷutik, taamna nanuġaq makkaŋa ikuvġauraŋa iġñiġmi kiviñŋitkaa, puktaaqsiruk.  Puktaaqsigamik uqallaktuq aġnaq, "Ki, aullauttutiguk."  Aullaqtut.

Sanmuiññaq Tikiġaq tunurriuññaqługu sanmun nanuqqam aullautigik.  Igliaqsiruk.  Sukasimmivḷutiŋ igliġutigik nanuqqam.  Uiñġaliġami natqiksiallaammivḷuni amaaġillaan taamna iġñaurani.  Taaġmi iglauruk, uvlumiḷu tainna igliqtuq, taaġmi iglaugaluaqqaalgiľľutik uvluġmagu igliqłutik suagguuġamna nunatun sivuġaaŋni itaaqsivḷuni.  Taima qallivḷugu suagguuġamna nuna tuŋaaġiniġaak.  Taima qallivḷugu, qallimmakku nuna suagguuqtauq piŋña iglu, tatpiani kiluani.  Iglum tuŋaanun iglaumaruk.

Taima tikiññamik tulautimmatik nanuġaunmik niugami nanuġaq taamna tiguvlugu, iġñaurami naŋiŋa tatpiuŋaaqsiruq.  Tatpiuŋaqsaġman suagguuq manna immam kiluuraŋani aŋuun.  Aŋuun napamaruaq.  (Qaviami?) Aŋuun.  (Ii, qaviamiami?)  Cha?  (Napavluni?)  Tarvani tulagviagni.  Iglum uvva nalaagun tulaktuk.  Iglusugrualuum.  Taima tikiññamiuŋ, tigugamiuŋ tamanna aŋuun, tamattumiŋŋa aŋuunmik anaullaqługu sikuiyaaqsigaa taamna makkaŋa, pia naŋiŋa, iġñiġmi nanuġaq.

Aa tarva anaullaqługu pisaqtaŋa tamanna aŋuun navikkaa.  Navikkamiuŋ tamauŋa iḷivḷugu, qanuġumiñaiññami, tatpiuŋa iglumaqsiruq.  Isiġman iglumun siuññiqsuġġuuq iñuiññiqsuq.

Tarvaniuvva tulakkamik tamarra tautukkait ikiġġaaqpaqaqsimaruaġġuuq taamna ini, iglu.  Marraptauq avataani iglum aġvigit napigiññaqługit tainna nappaaqtat.  Ikiġġattauqpaġa qaaŋanni niqit.

Taima isiqtuq.  Iñuisimaruaq isigman.  Tamarra niqikkaluat isiġman.  Taimma tamaaŋŋa kaakkaluaġami kiisaimma tamurriḷḷakpuq.  Tarvaniitaaqsiruq.  Kiisaimma igaliq tanuġaksisaqtuaġaqsivuq, tarva tanuġaksisaqtuaġaqsimman igaliq suasamna qaivalliqľuni.  Suagguuq samna nipaalaaqsivḷuni, tasama qaigami.  Uqaalaruq tasama igalaakkun naalaġniaqsigaa uqaalaruaq.  Tasama uqallaktuq uqaalagaluaġami, "Suvguuqkiaġmanna iñuum navigniqpauŋ nuliaŋa.  Taimaluguuqasu, taimaluguuqasu iñuugisiruq aŋutaugumi.  Aġnaugumigguuq iñuuniaġaluaġuġnaqtuq aġnaukpan."

Aġnaq, aġnaummiruaq uumma iqsigaluaqtuq tuqutchugmani.  Aasi aġnauvluni.

Uqaalaruq tasama, "Suvguuq taima nuliaŋa manna naviŋniqpauŋ iñuum.  Taimaguuq aġnaugumi iñuuniaġaluatuq.

Tarva tarvani, tasama qaigaqsiruq.  Uqaalagaluaġami isiġiaġaqsiruq.  Tatqaŋma paamuŋman iqsigaluaqtuq qanuġniaŋitchuq annaksaġaluaġġumiunni atiruq iqsigaluaqtuq isiaqsimman.  Taima isiġami, tamaani natiġmi aquppiruak, tautukka aġnaq miqłiqtulik.  Taimma isiġami uqallautigaa, suqutigiŋaiġḷugu, iqsiŋaiġḷugu itquvlugu.  Taimña naviktaŋa aŋuun uqamaqłuutigiraa uqavallatigiraa suqutigitquŋiľľugu.  Uvva qanuġumiñaitkaaguuq ilaan aġnaq miqłiqtuuraqaġmivḷuni ittuaq.  Niġiŋagaluaġmagaagnik tarvani apiqruqtuaqsigik.  Uvvaguuq kaakkaluaġamik niqit makkua qiñigaluaġamigit tamurriḷḷaktuaq.  Tarvaasi tukkuġmiupkaaqsigaa taavsruma aŋutim.  Niġitquvlugu qanutun akkupak piaqsigaa.  Tukkuġmiuruq, iqsiŋaiqsuq tukkuġiaqsigami.

Tarva tukkuġiksitkaa ippaksraapak, aġlaan ittuayuisimaruq aŋuniaqtuaqsimaruq iñiqługu.  Tarva aullaaqsigami uqallautisuugaa qanutun kaaksiuŋaiġḷugu niġiḷugu iġñauraŋa taamna niġiqatigilugu iñukkuksaquvlugu.  Iġñauraŋa kaaksiupkaŋaiġḷugu.  Sumik sivuuġaŋaiġḷugu itquvlugu.  Ilaan aimavipiaŋatun iḷiḷugu iñuuniaquvlugu.  Tarvagguuq tainna uqautimmani tarva iqsiŋaiqsuq.  Tukkuġiksiruq, aġnaumammankii.  Tarvaasii taamnalu tuvaaqtigiiksiłłutik.  Taavsrumiŋa uinitqiqłuni.  Tainna iñuuniaqtuk qaŋapak.

Kiisiammauna iġñauraŋa taamna pirragiksivuq, aglivuq.  Tarva aglimman taavsruma araa nakuaġilugu aŋutim, taamna iġñiksrani.  Nakuaġigaa qanutun, nakuaġipiaġataġaa.  Sumun aniigsuaq tainna kukiḷuqatigiraġaqługu piraġaliġaa aglimman.

Isiqsaġamiguuq tarvani qaugait amiŋit qaugakpait qanitchaŋani niviŋamaruat tautuŋmigai.  Sunauvvagguuq uvva taavsruma atigait.  Tainna qaugakpaguqłuni tainnatchimik atigivluni aŋuniaġuumaruaq.  Sut, niġrutit, qanutchit, agraqługit taavsruma pisuumarait.  Tuttut, imnait, kanutchilliqaa, nunamlu niġrutait taġiumlu niġrutait, agraaġivlugit.  Kaaksiuŋitchuk aakagiik tarvaniinnamik.  Nakuaqqiagutimmivḷugu taamna iġñaurani, iġñiksrani.

Kiisaimma aġlimman, pirraġiksimman, atigimik atipkaqługu naammaŋanik iḷitchipqaġniaġaqsiḷgitpaa tiŋmiñiġmik.  Tarva tainna iḷisautivlugu tiŋmiñiġmik.  Iḷitchikaŋisiktuġaluaġami nukatpiaġruum kiisaimma iḷiḷgitpaa.  Tiŋmiraġaliḷgitchuq.  Tarva aapani yuginman aŋuniaġman maliġivlugu iḷisaaqsiruq.  Tarva tainna iḷisautigaa aŋuniaġniġmik, aapaŋata.  Tuttunik aŋuniaġniġmik, imnaiñik aŋuniaġniġmik, taġium niġrutaiññik aŋuniaġniġmik, iḷisautivlugu.  Tarva piḷgusimman aglimman tarvaguuq taunuŋa unuŋaġman aġvaŋniaġaqsimman maliġisuugaa, qiñiqtuaġuugaa.  Tamarralugguuq kaviqsuanik aniġniḷgit aġviġit tautuaġisuuyai taaptuma nukatpiam, aapani aġvaŋniaġaqsimman.  Tarvaasii aġviġmik tigusivḷuni kiviŋmagu tarva ilaattauq tiguvlugu ikayuqattaliġaa.  Siġġaqipkaŋaiġaa aapaksrani aġvaġniaġman.  Qaŋattautipqaġmagu ilaattuaq nukatpiam taavsruma ikayuqtaliqługu tiguvlugu, tainna ikayuġuusivḷugu.

Kiisaimmauna taamna nukatpiaq kisimi aŋuniaqattaliqpuq.  Tamarra aliitkutigivlugi niġrutit.  Aġraqługi tainna.  Aakamiñun savaŋmipkaqługi tamakkua tuttut, imnaiḷḷu.  Kiisaimmaguuq tainna iñuuniaġaluaġami uuktuaġumaatchiqpuġli aġvaksaġluni.  Taimmagguuq aapami aġvaksakaaŋisitun ittuamik aŋiŋitchuamik uuktuaġaqsiruq.  Puimman sisukkaa, suaguuq uuma qanattautivlugu.  Tarva aġvaktuq.  Aġviġmik aggirriruq.  Tarvaasi aggirriḷḷasimamman aapaŋata kisian aŋuniaqattaliqsitkaa.  Ilaan aŋuniaŋaiqłuni iñuuniaġaqsiruk.  Aŋayuqaaqłuni utuqqaliuraaqłuni, utuqqaliuraaqsimaruaq.  Tarva iġñiqtiŋ taamna aŋuniaqtigivlugu.

Aŋuniaġaqtuq.  Niġrutinik aġraġaluaġami aŋuniaġluaġami, kiisaimma anaqat iḷaŋani anaqaqsrigaluaġamik aakani uqallautimavaa, iñuŋnik sumi nalummagaan aakani.  Tarva apigimmani iġñigmi aakaŋata uqallautigaa.  Uvaguuq iliŋik nunaniñ aullaqtuaguruk.  Aapaŋaktagguuq nakuaġinaiġmatik allamik aġnamik nakuuqsraqłuni suqsraġiŋiñmatik tamauŋa aullautiŋagaa.  Tamauŋaguuq aullautilugu isumaŋitkaluaqtuaq naŋian nanuqqam igliġutivlugik tamauŋa tikiutinagik taavsrumuŋa tukkuqsraŋaŋnun.  Tatpammagguuq kiluaniñ imaqpaum akiani aullaŋaruk Tikiġaġmiuniñ.  Aapaŋaguuq tatpama tatpamani iñuuniaqtuq.  Qayyaniñguuq sivuġaġliusuuruq qayaqtulguvluni.  Aŋuniaġmata qupaŋalguvluni sivugaqłiusuuruq.   Tamarraguq aquani qayyat itchuugaluaġmiut.  Qimakługigguuq qayyat aŋuniaġuuruq sivuanni.  Tarva quliaqtuaġutigaa aakaŋata.  Taimani aullaġniaġaqsigamnuk, aullayasigamnuk aapaŋnuqunagaluagikkit.  Aapavich suksraġiŋiñŋagaatin.  Aapallu uvaŋalu avanmun utiqtaqtiñŋagiptitkin tainna iḷuġanuk tiliuqqurrautigivlutin avanmum utiqtaqtiñŋagiptitkin.  Aiy, tatpamma aapan sivuġaqłiusuuruq qayyani.  Nagliŋnaŋagaluaqtuguk taimani aapavit suksraġiŋiñŋagaatiguk, allamik aġnamik nakuuqsraqłuni.  Nakuagivaiľľugu aapavit taimña aġnaq maqqua unnii nigiḷḷamagaa.  Tavra uqautigaa aakaŋata.

Tarva iḷaanni uvlut iḷaŋanni tainna yugiñŋuraaġalualgiññami taamna nukatpiaq tatpauŋanmun kilunmun tiŋmiuraagaqsiruq, qutchiksivḷuni anuġaiñman.  Tainna iglauvluni tatpamma nuna tautuŋnaqsivḷugu suaguuġutkua qayyat tautukkai.  Taunna atimiñi qayyat tautukkamigi kaivalugauraaqłuni qalliññauraagaqsigai.  Tainna qalliiññauraaġługit kiisaimmauma qallivai kaivalugauraaqłuni.  Katitkaluaqtut qayyat.  Iqsitchakkamiŋ sunauvva imma katittut.  Tainna kaivalugauraaqługit qallivḷugit pivḷuni.  Taunna qayyat sivuanni iñuk ittuaq nalunaiqsuaqsigaa.  Tautuqqaaqługu, aakami uqaluatun sivuġaqłiumamman nalunaiqsuqługu.  Qalligamigi kiisaimma siḷiaġvigivlugu ullaaqsivaa.  Tarva tikiññamiuŋ qayaŋata sivuġaanun mitchuq taamna nukatpiaq.  Tarva miññami nasaiġutigillaan, taamna sivuqqani piiġutigillaan.  Tarva piiqsaġluqqaaġaa taamna sivuqqani, kiññani satqummiqsaaġluqqaaġaa taavsruma aŋutim iḷisaġigaa.

Tarva qunusautigillaan, "Iñuuŋ," Iñuuġutigillaan.  "Uvva sumiñ qaivit?" Uqallautigaluaġaa.

Tuqłuġmani iġñiiqľuni tarvani taavsruma nukatpiam uqallautigaa "Aakagalu uvaŋalu taimani nagligiŋiññigiptiguk.  Aakaa tilimmaŋa iḷiŋnun.  'Aapaŋnugiñ,' uqallautimmaŋa.  Ullakkaluaġġaġigipkiñ.  'Aakaŋnugiñ' uqallautigiññaġuugiŋma.  Utiqtaqtitkiptiŋŋa aakaalu iḷviḷḷu.  Naġligiŋiññiġiŋma taimani aakaa iḷiŋnuqugaluaġmaŋa utiqtaqtinnama."

Tarvaguuq tainnaġaluagmani uqavsaaġaqsigaluaġaa iġñi, "Igñiiŋ inna pitqiŋniaŋitkipkiñ, iġñiġiniġipkiñ, uvva iḷisaġigipkiñ, inna piñiaŋitkipkiñ, pitqikkumiñaitkipkiñ."

"Aakaalu iḷviḷḷu utiqtaqtiŋnaptiŋŋa naġligiŋiññigiŋma, aasiuvva iḷvit naġliŋnaġaluaqtutin tainna savautigaptiguk aakagalu."  Nukatpiam kuigaa.

Taimma nasaiġutgillaan qisukługu aapani tiŋŋutigaa qunmun.  Tatpaggagguuq tiŋŋutisaġmagu qayyat tatpagga aiñmun qimaksaaniŋniqsut.  Paŋakłutik tainna ayuuġaniŋniqsut.  Tarva qulvautigaluaġamiuŋ aapani pilitkaa.  Kataaqsiruq aapaŋa.  Tarva katakkaluaġman tunŋaisillugu immamun qutchiuraŋŋaan siḷiaġvigivlugu tigulgitkaa.  Qunmun aasii aullautivlgu tatpauŋa qutchiksisiḷḷuataqqaaqługu katalgitkaa.  Akkupak tainna aapani piyuaġaqsigaa.

Kiisaimma taima tainnasiġaqługu tuqullaŋniqsuq.  Tarva tuqunnamiuŋ tasamma tuquanigniġman qutchiksivḷugu tiŋŋutiqqaaqługu katakkamiuŋ tasama immamun ilaanik kataktiłługu.  Aapani tarvani tuqułługu.  Tarvaasi aivḷuni.

Tarva aigami, aimman niqsaŋiññiġman iġñi, ataramik niqsasuŋaiññaqłuni pisuuruaq, niġrunmik aggirriŋiññiġman, isiġman uqallautigaa, sumiqsiuqługu pimmagaan, suvluni niqsaŋiñmagaan.

Taimmagguuq uqallautigaa.  Taimmaguuq aapani pisaġianikkaa.  Uqaluatunguuq qayyat sivuanni iñuk qayaqtuqtuaq nalunaiqsimavlugu piraŋa.  Nigvigimmani qayaŋata sivuġaanun mitchuaq.  Tarvaguuq nasaiqsaġluqqaaqtuq iḷisaġigaa.  Qunurraqsigaluaġaa iġñiilavlugu qunugaluaġaa, imña nagligiŋiñmatik, nagligiŋiñmatigguuq iḷitchugiŋavlugu taavsrumaŋŋaqługu aapani tuqunŋagaa.

Tarva iḷitchuġigaa aakaŋata aapani tuqutilaaŋanik.  Tarvaguuq aapaiyaqtuq.

Tavraasiiguuq taimani Tikiġaġmiut aŋuniaġamik qayaqtuġuugaluaqtuat taamna killigivlugu qayaqtullaiŋaruat.  Tiŋmiaqpak aapamiñik tuqutchiruaq taamna killigivlugu.

Tarvaasii taamna unipkaaq tavruŋaaglaan nuŋuruq.
