 
IÑUURUŊA NAUTCHIIVIŊMI
Atiġa Jennie aasii iñuuruŋa nautchiiviŋmi Fairbanks-mi. 
Uvaŋa aŋayuqaakalu nukaalugalu iñuurugut nautchiiviŋmi. 
Aasii aapiyaġa nulianiḷu iñuuruk qaniłłutik. 
Nautchiisuurugut strawberry-ñiglu, nautchianiglu niġiñaqtuanik tuniaksranik. 

Tatqimi May-mi nautchiisuurugut asianik. 
Tallimat iñuich ikayuġuugaatugut. 
Aapagalu aapiyaġalu tractor-ġaġuuruk. 
Nukaalugalu ikayuġuuruguk, aglaan iḷaanni qiñiqsiññaġuuruguk.

I! 
Puiguqqayaqtuŋa uqallautisuktaqpiñ qimmimñik. 
Qimmiqaqtuŋa aŋiruamik utuqqauruamik. 
Maliguugaaŋa. 
Atiŋa Eeyore. 
Siñiguuruq savaŋŋaġma naakkaunni piuraaŋŋaġma. 
Aglaan piyumalaaġuuruq pisuaqtuaġukłuni utuqqaugaluaqłuni. 
Aasiisuli niġiḷḷatuqpaktuq!

Nautchiiqqaaqłuta asianik, utaqqisuugikput tatqiq June aasii tikiñman nautchiivḷuta nautchianik niġiñaqtuanik. Tavraasii utaqqiaqsivluta sivisuruamik nauŋaiñŋaisa. 
Aglaan savaktugut suli nuqiittaqługich avraiḷutat aasiisuli kuviuġallaavlugich nautchiat imaġmik.

Nauganigmata asiat iñuich qaisuurut nautchiiviŋmun tauqsiġukłutiŋ. 
Pukuqqaaqługich inmiŋnik asiat, iñuich akiḷiisuurut maniŋnik aapiyaġma nuliaŋanun atiqaqtuamun Joan-mik. 
Tavra aggisuurriḷḷarut asianik.

Iñuich nakuaġiqpakkaich strawberries! 
Iñuich iñugiaktuat qaisuurut pukugukłutiŋ asianik nakuumman siḷa. 
Iñuunniaqtillu, iḷisaurriḷḷu, aakallu, miqłiqtullu, allagiich iñuich qaisuurut. 
Ikpaksraq Itqiḷich Northway-miñ qairuat nautchiiviŋmun. 
Pukukkaich asiat iñugiaktuat; nivakkaiḷḷu masut aasiisuli pukukługich nautchiat niġiñaqtuat iñugiaktuat. Niqinaqiniaġniruat aasii iñugiaktuanik niqiqaġukłutiŋ pukuŋniruat. 
Iḷaanni Iñupiat qaisuurut. 
Atausiq aana utuqqanaaq aliasuŋipaluktuaq aġiusuŋisaallaġmi!

Iḷaanni nukaalugalu ikayuġuugikpuk aakakpuk pukuutivlugu asianik. 
Iluqata niġiḷḷatuvlugi asiat ukiumi, aakaga strawberry jam-liuġuuruq aasiisuli tutquġuugai asiat qiqiruaqaġviŋmun.

Ukiumi aptaqpaguurugut. 
Pukuguugivut iluqaisa nautchiat niġiñaqtuat nuna qiqinŋaiñŋaan. 
Katiqsrisuurugut masuniglu, squash-niglu, cabbage-niglu, carrots-niglu, pumpkins-niglu, beets-niglu. 
Aasii tutuquġuugivut siġḷuamun maŋŋuqaġviŋmun. 
Niqiqpaqaġniaqtugut ukiumi.
Ii, nautchiiviqaqłuta, savakpaguurugut. 
Aptaqpaguurugullu. 
Aglaan iñuuvluta nautchiiviŋmi aliasuŋitpaguurugut!

JENNIE AULLAAQTUQ
Kiña igña? 
Taigña Jennie. 
Upaluŋaiyaqpalliqsuq aullaaġukłuni. 
Upinġaksrami aputaiġman Jennie-lu iḷauraaniḷu aullaaġuurut atausimi savaiññiġmi. 
Aiyugaaġuugaich aviḷaitqatitiŋ piqasiquvlutiŋ. 
Aullaaġuurut Jennie-m aapaŋata mining claim-ŋanun. 
Tikitkamiŋ ivaqłiġuurut kaviqsaanik maniuranik. 
Aliasuŋitchuurut.

Upaluŋaiyallaġmiŋ aptaqpaktut. 
Puuqtuiruksraurut annuġaaniglu, niqiniglu, suġauttaniglu aullaaqsaqtuat. 
Iluqatiŋ nanmaŋniaqtut. 
Eeyore nanmautiqaġmiuq. 
Nanmaŋniaqtuq niqimiñik. 
Nanmagulaitpakkaluaqtuq!

Itqanaiġamiŋ aullaqtut qamutitaqłutiŋ. 
Eeyore-lu Jennie-lu aquppisuguuruk qamutim aquani. 
Iḷaanni Jennie atuġuuruq nipatuvluni. 
Quviasukpaktuq. 
Eeyore-lu.

Tikiññamiŋ apqutaiḷamun unitkaat qamun aasii pisuarraqsivḷutiŋ. 
Pisuaqqaaqłutiŋ uvluŋni malġuŋni tikitchut mining claim-mun. 
Unnuami siñiktut tupiġmi. 
Unnuamiḷu uvlaamiḷu igniqauqłutiŋ igasuurut. 
Unnuami Eeyore siñiguuruq qaniłłuni Jennie-m tupqanun.

Qiñiġuŋ Jennie akkupak. 
Suliqiva? 
Ivaqłiqsukkiak akłam tumiŋiñik. 
Ukiuq aullaaqtuat tautuktaik malġuk akłak aasii akkupak qaunakłaaqłuni Jennie qiñiqtuq tumiñik. 
Eeyore qiñiqtuqtauq.

Tikitkamiŋ aullaaġviŋmun, tupiqtut. 
Jennie-m aakaŋa igarraqsimman Jennie-lu nukaaluniḷu ukuaniḷu aullaqtut katiqsrisukłutiŋ qiruŋnik. 
Jennie-m aapaŋalu aapiyaŋalu igluuraliuqtuk napaaqtunik. 
Upinġaatuaġman aullaġviŋmukkamiŋ savaguugaak igluuraqtik. 
Immaqanuq naaniaqpalliġaak malġuŋni ukiŋni.

Akkupak aiñaqsigai. 
Iluqatiŋ itqanaiyaqtut. 
Jennie-m isumagigaa aliasuŋiññiñi aullaaġami ukiupak. 
Pisuaqtuaqtuaġlu puuvraqtuaġlu, savaktaalu iglu, ikayuktaalu aakani igavluni, aasii suli ivaqłiqsuaq kaviqsaanik maniuranik (paqitchiŋitkaluaqtuq). 
Quviasuŋitchuq aullaġniaġamiŋ aglaan iḷisimaruq utiġniaqtilaamiñik upinġaksrami. 
Immaqanuq tautuŋniaqtuq akłamik utiġumi!

UKIUMI ALIASUŊISAAĠUTIT
Suliqisuuviñ ukiumi? 
Uvaŋa aptasuuruŋa aasii aliasuŋitchuuruŋa. 
Nakuaġiłhaaġiga ukiuq.
Atiġa Christina. 
Iñuuruŋa qaniłłuŋa Jennie-mun. 
Jennie aviḷaitqatilluataġa. 
Aniqataiľľuŋa, piuraaġuuruŋa igluani. 
Ataramik taamuŋaġuuruŋa miŋuaqtuġuiġama.

Ikayullatugiga Jennie-m aakaŋa. 
Iḷisautigaaŋa iganiġmik. 
Ikpaksraaq Jennie-lu cake-liuqtuagut. 
Aquvatigun iluqata puggutchiqiruagut salummaksaqłutalu. 
Aannaguliġman cake-tuqtuagut. 
Jennie-m aakaŋata nakuuniraa cake aasii punniliuġniaqtugut iḷisatqikkupta.

Aglaan isiġmiulaitchuguk ataramik. 
Piuraaġuuruguk siḷami. 
Jennie-lu nukaaluŋalu iluqata ski-qaqtugut. 
Ataramik ski-ġaġuurugut apqutikun qanittuakun Jennie-m igluanun aasii iḷaanni isiqattaġuugivut siḷallivut ski-ġaqłuta. 
Isiqattaaġapta Jennie-m qimmiŋata Eeyore-m maliguugaatigut. 
Piyumalaaġuuruq maligukłuta.

Ukiutqik Christmaġmata Jennie-m aapaŋata aitchuqtaa unianik. 
Piḷiuqtai aasii nakuuqpaktut. 
Eeyore-m qimullatuqai aasii usiaqsiġuuruguk Jennie-lu akiaġaqtaaqłunuk. 
Eeyore aŋiqpakłuniḷu saŋŋiqpakłuiḷu, qumullaruq sukaqpakłuni. 
Iḷaanni uniat ulġusuurut aglaan iglaqsiññaġuuruguk tigummiḷḷamnuk. 
Aliasuŋitpaguuruguk.

Ski-ġaŋitkamnuk naakka uniaġaŋitkamnuk iḷaanni piuraaġuuruguk siḷami Jennie-m igluŋata siḷataani. 
Iḷaanni igluliuġuuruguk aputimiñ aasiisuli apun aiḷaġman iñuŋŋualiuġuuruguk aputimiñ.

Qiiyanaqpaŋman isiġmiullaturuguk. 
Ukiumi isiġmiugamnuk suraksraiḷḷiulaitchuguk. 
Ukiupak Jennie-m aakaŋata iḷisautiniaġaaŋa miquġniġmik. 
Atigiliuqtut Jennie-mun aasii aitqatiliuqtitkaa Jennie. 
Uqallautigamni miqulaiññivḷuŋa iḷisautiniaġniraani Taimmaasii savaitqigmata aakagma tauqsiutiraani ukallim amiŋiññik aasii aitqatiliuġniaqtuŋali. 
Utaqqiñŋuliŋaruŋa.

Aptaqpaŋniaqtugut savaiññiġni piŋasuni. 
Jennie-m iḷaŋi niqinaqiqpaŋniaqtut Christmaqpata. 
Iluqata aiyugaaġniaġaatigut. 
Niqaukkaġniaqtut. 
Niġiñiaqtugut turkey-miglu, ham-miglu, salad-miglu, nautchianiglu, punniġñiglu, pie-ñiglu, supayaanik... Ikayuġuktuŋa cookies-liuġluŋa. 
Akkupak iḷitchuġirutin summan nakuaġisuutilaaŋanik ukiuq. 
Suraksraiḷḷiuġnaitchuq. 
Aptasuuruŋa.
























